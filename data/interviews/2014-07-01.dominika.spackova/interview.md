---
name: "Dominika Špačková"
summary: "lektorka a maminkatelka" 
categories: [vzdělávání]
---

#### Kdo jsi a čemu se věnuješ?
[Jsem](http://dominika.cz/) lektorka a poradkyně pro podnikání na mateřské nebo rodičovské 
dovolené. Vzhledem k tomu, že v Čechách prakticky neexistují flexibilní 
úvazky, většina žen, která chce na mateřské nebo rodičovské pracovat, má jen jednu volbu - živnostenské podnikání. Takže pomáhám ženám dělat kariérní rozhodnutí, které je úzce spjato s dětmi. Momentálně trávím nejvíce času publikační činností - píši články o maminkatelkách a pracujících maminkách.

Před porodem jsem rozjela s Martinem Perlíkem klub [volnonožci](http://www.volnonozci.cz/), avšak pár měsíců po porodu jsem si uvědomila, že pracující matky řeší úplně jiné otázky, proto buduji ještě [klub pro maminkatelky](http://www.maminkatelky.cz/). A samozřejmě trávím spoustu času se svojí dcerou Aničkou. Chci to mít hezky vyvážené - práci a dítě hezky půl na půl. Abych byla dobrá máma a současně měla prostor pro sebe a svoje podnikání.

#### Jaký používáš hardware?
Hardwaru moc nedám. Respektive nedala jsem. Hlavní 4 pomocníci jsou - [stolní počítač](http://www.hpmarket.cz/productOpt.asp?konfId=WC950AA) mého partnera, [tablet](http://store.apple.com/cz/buy-ipad/ipad-retina), [chytrý mobil](http://www.nokia.com/cz-cs/telefony/telefon/lumia925/) a zápisník. Dříve jsem měla také [netbook](http://www.samsung.com/ph/consumer/monitor-peripherals-printer/notebook-pc/netbook/NP-NC110-A01PH), ale byl tak pomalý, že jsem si skoro stihla vypít kafe než se nastartoval, prostě jsme vybrali špatný typ.

Nejvíce práce udělám na stolním počítači HP, ale když chci psát články a nechci se nechat rušit maily nebo facebookem, vezmu Ipad a [externí klávesnici](http://store.apple.com/cz/product/MC184CZ/B/apple-wireless-keyboard-anglick%C3%A1-%28usa%29?fnode=3e) a píšu. Tam může mít člověk otevřené jen jedno okno, takže tolik 
neutíká od práce. Půlku článků napíši na Ipadu někde venku na cestách, v parku, když Aňa spí, nebo v kavárničce.

Pak ten mobil. Je fajn, že si můžu zkontrolovat maily a facebook, ale od té doby co mám nokii lumia, jsem nespokojená, protože nic na co jsem byla zvyklá nemohu používat. Velká část aplikací prostě na windowsech neběží. Třeba [Toggl](https://www.toggl.com/).

Hodně, opravdu hodně využívám zápisníky. Když jsem doma s dítětem a přijde nápad, nemůžu pustit počítač a čekat, až přijde dcera, že chce také pracovat. Jakmile je doma, tak pracuji jen se zápisníkem – rozpracuji si tam článek, který poté na jeden nádech hodím do počítače.  Dříve to byl [Moleskine](http://www.moleskine.com/en/home), ale ten na mém akčním rádiusu s dítětem nejde koupit, takže mám [Herlitz](http://shop.herlitz.cz/). Měkké desky proto, aby šel i v malé kabelce zkroutit. A pak mám ještě kalendář/diář firmy [paperblanks](http://www.paperblanks.com/cz/en/), ty jejich kousky jsou zatraceně krásné a navíc ženské, takže jeden prostě mít musím. Někdo se cítí sexy v šatech, já s diářem.

Hýčkaným oblíbencem je čtečka [kindle](http://www.amazon.com/dp/B007HCCNJU/ref=fs_sz).

Důležité je, že teď nejsem ochotná investovat do drahých řešení – s dětmi v domácnosti mají věci daleko menší životnost. To se ani nestihnete otočit a máte čaj v klávesnici. Takže maximálně využívám to, co mám doma a je dostupné. Současně tím snižuji svoje náklady v podnikání.

#### Jaký používáš software?
Na jednom počítači Windows 7, na laptopu, který jsem rok neotevřela [Ubuntu](http://www.ubuntu.com/), v mobilu [Windows 8](http://www.windowsphone.com/cs-cz)  a na iPadu [iOS 7](https://www.apple.com/cz/ios/).

Patřím do klubu google - maily mám na [gmailu](http://mail.google.com), dokumenty na [google disku](http://drive.google.com). Když mi někdo něco pošle ve wordu, vždycky se hrozně divím, že to ještě někdo používá. Ohromně mi vyhovuje dostupnost google docs z jakéhokoli počítače a navíc člověk nemusí počítat se ztrátou dat. Což se mi stalo v průběhu jednoho roku dvakrát za sebou - jednou shořel počítač a jednou nějaký virus. A ze dne na den jsem přešla na google dokumenty.

Pro svoji práci nepotřebuji nic složitého, takže se snažím vytlouci maximum z toho, co už používám. Jelikož mám jen 15 hodin nepřerušované práce za týden, nemůžu si prostě dovolit učit se nové a nové aplikace, které bych stejně používala jen omezenou dobu.

Na poznámky používám [Evernote](http://www.evernote.com), hlavně na to udělat si fotku a k ní napsat poznámky. Díky evernotu bych postupně chtěla přejí na kancelář bez papírů - tedy mít všechny dokumenty v elektronické formě. Mám to jako cíl na rok 2015.

Na faktury používám [I-doklad](https://www.idoklad.cz/), webovky mám ve [Wordpressu](http://cs.wordpress.org/), v dalších mám svůj systém. Věřili byste, že jsem si web nechala dělat ještě v době, kdy Wordpress prakticky neexistoval?

#### Jak by vypadala tvá konfigurace snů?
Lehký rychlý notebook v neustálém spojení s tabletem a mobilem. Tak, aby byla všechna zařízení perfektně synchronizována bez mého vědomí. Vlastně něco ultra jednoduchého, aby mě to nerušilo od práce. V mém případě platí méně je více.
