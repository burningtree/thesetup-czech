---
name: "Lukáš Lédl"
summary: "truhlář"
categories: [nábytek,design]
---
#### Kdo jsi a čemu se věnuješ?
Jsem lehce chaotický mladý muž. Mám rád svou práci, ženu, přátele. V průběhu studia 
iberoamerikanistiky na [FFUK](http://www.ff.cuni.cz/) jsem si řekl, že by bylo dobré umět i nějaké řemeslo. Svěřil jsem se kamarádovi, který měl podobný záměr a za týden jsme nastupovali na učňák. Po úspěšném ukončení studia truhlařiny jsme si z návalu euforie našli dílnu a rozjeli výrobu nábytku pod jménem [Devoto](http://www.devoto.cz/) (název odkazuje na českou hlášku ale má původ v latině, vyjadřuje oddanost, zbožnost). V současné době navrhujeme a vyrábíme nejhezčí dětský nábytek v České republice. Pro dospěláky vybavujeme interiéry. Máme [krásné nové stránky](http://www.devoto.cz/).

#### Jaký používáš hardware?
Když jsem v dílně, neudělám krok bez pásového metru [STABILA](http://www.stabila.cz/default.asp?cls=SPresentTrees&StrSort=UJ9&StrType=4) za pasem a tužkou č. 2 za uchem. V kanceláři leží na stole trhací zápisník [PAPELOTE](http://www.papelote.cz/c/bloky/) s úkoly a nákresy. Z kanceláře je jen pár kroků k těžkému hardwaru. Formátovací pila [ROJEK](http://www.rojek.cz/rojek.asp?jazyk=cz&d=formatovaci_pila&go=Stroje&go2=Operace&ope=35), fréza [FESTOOL](https://www.festool.cz/Products/Pages/Product-Category.aspx?foc=ol_fraesen_2578), protahovačka, vrtačky [BOSCH](http://www.bosch-professional.com/cz/cs/vrtacky-101357-ocs-c/), dláta [HATTORI](http://www.mehr-als-werkzeug.de/product/710015/Hattori-Chisels-6-Piece-Set.htm). Představu si může každý udělat při letmém pohledu na naše [promo video](http://vimeo.com/88148419).

#### Jaký používáš software?
Ohledně moderních technologií jsem trochu staromil. Nevyhledávám nové aplikace, software stahuji výhradně na doporučení. Mnohokrát za den otvírám a zavírám [Macbook Air](https://www.apple.com/cz/macbook-air/). Práci mi hodně usnadňuje [Dropbox](https://www.dropbox.com/). Při úpravě fotek využívám [Photoshop](http://www.adobe.com/cz/products/photoshopfamily.html). Pro časovou koordinaci používáme s kolegou [kalendář](http://www.apple.com/cz/osx/#calendar) v Applu. Na úkoly, poznámky a nápady je nepostradatelný zmíněný trhací blok – klasicky odškrtávám a odtrhávám. Na nástěnce v kanceláři mám lepící papírky s úkoly a nákresy. Když je zrovna nepřehlédnu, slouží mi dobře upomínky v telefonu. Mnoho věcí se vejde i do hlavy.

#### Jak by vypadala tvá konfigurace snů?
Les, oheň, moto-kolo, nápoj dle chuti, kniha.
