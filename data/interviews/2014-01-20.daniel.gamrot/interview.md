---
name: "Daniel Gamrot"
summary: "lektor, zakladatel LifeNotes"
categories: [ gtd, myšlenkové mapy ]
---
#### Kdo jsi a čemu se věnuješ?

Pozoruji. Objevuji. Zkouším. Učím se - od lidí, z přírody, ze situací. Ale vás asi zajímá něco jiného, že? Poslední čtyři roky jsem působil v roli konzultanta v ostravské IT firmě. Vedl jsem projekty, užíval si cestování po Evropě, chtěl řídit lidi, mít drahé “fáro", luxusní dům a spousty peněz. Nedávno jsem o tom psal na [blogu](http://danielgamrot.cz) nic z toho dnes nemám a jsem rád. Tahle práce mi pomohla najít cestu, o které mohu říci, že bude několik dalších měsíců či let v intenzivním kontaktu s podrážkou mých bot. Z pozice konzultanta jsem odešel a nyní se aktivně věnuji předávání zkušeností a znalostí. Realizuji [semináře myšlenkových map](http://danielgamrot.cz/skoleni-myslenkove-mapy/) ve firmách, školách i pro veřejnost. Nastartoval jsem projekt [LifeNotes](http://lifenotes.cz), který se zaměřuje na podporu českých uživatelů služby [Evernote](http://evernote.com) (uložiště poznámek, dokumentů, zvukových záznamů, článků a dalších informací) - ať už formou článků, videokurzů, konzultací a seminářů. A pořádám také [semináře s tématikou GTD](http://danielgamrot.cz/firemni-skoleni-gtd/) ([Getting Things Done](http://cs.wikipedia.org/wiki/Getting_Things_Done)) a sebeorganizace. Je pro mě klíčové, abych předával své zkušenosti - to, co mi funguje nebo vidím, že funguje u ostatních. Čímž se vracím zase na začátek - pozoruji, objevuji, zkouším, učím se.

#### Jaký používáš hardware

Tělo, tužky [Stabilo](http://www.stabilo.com/) a sešity [Papelote](http://www.papelote.cz) a [Moleskine](http://www.moleskine.com/)  Tohle je můj základ, který s sebou neustále tahám. Naučil jsem se před lety pracovat v myšlenkových mapách a díky nim hodně zpomalil a uklidnil se. Pomáhají mi v přemýšlení, rozhodování a koncentraci na klíčové věci. Z elektroniky je to nově telefon [Samsung Galaxy Note 3](http://www.samsung.com/cz/consumer/mobile-phone/galaxy-note/galaxy-note/SM-N9005ZKEETL) - po letech jsem se odtrhl od mobilních Apple technologií - [iPhone 4S](http://www.apple.com/cz/iphone-4s/specs/) a [iPadu](http://www.apple.com/cz/ipad/). Ale v žádném případě na ně nezanevřel, jsou to vynikající produkty. Galaxy Note mi sedí hlavně díky jednoduché tvorbě ručně psaných poznámek a sketchnotes. A taky jsem zjistil, že pro spoustu mých aktivit mi OS Android sedí více. Laptop mám stále od Apple - stařičký [MacBook White](http://en.wikipedia.org/wiki/MacBook), který na svůj věk funguje velmi obstojně. Na elektroniku se ale neupínám a snažím se pracovat s tím, co mám neustále po ruce - to, co mi dala příroda a co jsem se za třicet let svého života stihl naučit. Z další pracovní výbavy jsou to určitě zavazadla [Case Logic](http://www.caselogic.cz/) (kufřík, který se mnou stále cestuje a brašna na laptop) a v neposlední řadě také mlýnek na kávu a [aeropress](http://www.mamacoffee.cz/alternativni-pripravy-kavy/aeropress-aerobie/) - káva je totiž nezbytným doplňkem mé práce. A když upustím od svého pracovního režimu a sklouznu k dalším aktivitám, funguji výborně se sportovní výbavou [Merco](http://www.merco.cz) (hlavně badmintonové rakety) a sportovními botami [Asics](http://www.asics.cz/). Hardwarové výbavy nemám moc, snažím se udržovat počet věcí, které mám, na nezbytném funkčním minimu.


#### Jaký používáš software?

Myšlenky vlastní a ty, které se ke mně dostanou od druhých. Hodně lidí se dnes upíná na elektronický software. Neříkám, že je to špatně, to bych sám proti sobě, ale podle mého názoru je stále klíčové pracovat hlavně s tím, čemu nedojdou baterky nebo nespadne databáze. Srovnané myšlenky potom skládám na papír, do počítače nebo mobilu - podle aktuální situace a budoucího využití. Mou základnou je určitě [Evernote](http://evernote.com)  ze kterého jsem vytvořil archiv informací, se kterými denně pracuji jak sám, tak formou sdílení s ostatními lidmi. Možnosti využití této služby jsou opravdu obrovské. Pro správu úkolů používám nástroj [Todoist](http://todoist.com/) - přešel jsem na něj společně s výměnou iPhone a iPadu za Galaxy Note. Je to vynikající úkolovník, ve kterém eviduji své další kroky i projekty - jednoduché a líbivé prostředí, bezproblémová synchronizace a bez zbytečností, které nevyužiji. Schůzky a jiné časově vázané události mám v [Google kalendáři](http://www.google.com/calendar/), ke kterému přistupuji přes aplikaci [DigiCal](https://play.google.com/store/apps/details?id=com.digibites.calendar&amp;hl=cs). Ve chvíli, kdy chci využívat elektronické myšlenkové mapy, sáhnu po [SimpleMind](https://play.google.com/store/apps/details?id=com.modelmakertools.simplemindfree&amp;hl=cs), který mám jak v MacBooku, tak v Galaxy Note. Ve chvíli, kdy to záměry vyžadují, použiji i [xMind](http://www.xmind.net).


#### Jak by vypadala tvá konfigurace snů?

Moc nesním, podle mě už jsem ji našel. Mám hlavu, která skvěle funguje, uši, které poslouchají a oči, které pozorují. Lidi, kteří mi dodávají spousty nových podnětů. Hlava to pak zpracovává. Mám i vrozenou lenost, která mi pomáhá odpočívat. A zbytek vždycky nějak doladím. Opírám se nástroje, které jsem zmiňoval výše, a které mě mohou už jen překvapit (věřím, že jen pozitivně). Vím, že s touto konfigurací mohu být doma i vycestovat a mám vše potřebné po ruce.

