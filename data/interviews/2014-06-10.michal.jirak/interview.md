---
name: "Michal Jirák"
summary: "spoluzakladatel firmy Miton"
categories: [it, design, móda]
---

#### Kdo jsi a čemu se věnuješ?
Odjakživa jsem člověk, který má rád technologie každodenního života. Jako spoluzakladatel [Mitonu](http://http://www.miton.cz/) vytváříme a podporujeme nové internetové služby, pro které uzrála doba. Osobně jsem nejvíce času věnoval [Heurece](http://www.heureka.cz/) od jejího zrození až po prodej skupině [Naspers](http://www.naspers.com/). Nyní se věnuji inspirací nabitému [Bonami](https://www.bonami.cz/) a módní revoluci jménem [Domodi](http://www.domodi.cz/).

#### Jaký používáš hardware?
Denně používám [iPhone 5](https://www.apple.com/cz/iphone/) a [Lenovo X1 Carbon](http://shop.lenovo.com/cz/cs/laptops/thinkpad/x-series/x1-carbon/). To ze mě dělá jediného člověka na planetě, který přešel zpět z [MacBook Air](https://www.apple.com/cz/macbook-air/) na [Windows](http://windows.microsoft.com/cs-cz/windows/home). Hlavním důvodem byla jiná práce s okny, kdy Mac přepíná jednou zkratkou mezi aplikacemi a jinou mezi okny uvnitř aplikace. Windows bere okno jako okno a tak mohu rychleji přepínat mezi více Excel tabulkami, okny prohlížeče a dalšími jako rovnocennými. Tenhle nezvyk mě strašně zdržoval a krásnější rozhraní mi za to nestálo.

S růstem rozlišení a aplikací pro telefon jsem přestal používat [iPad](http://www.apple.com/cz/ipad/) a pasoval jej na dětský výchovný nástroj. O to více používám [Kindle](https://kindle.amazon.com/) a papírovou knihu pro dospělé jsem už dlouho neviděl. 

#### Jaký používáš software?
Dosti jsem experimentoval s 3D tiskem a vlastníma rukama si sestavil [Ultimaker](https://www.ultimaker.com/). Nejvíc mě překvapilo, že to vůbec fungovalo. Poté už přišlo jen zklamání z nepřesnosti, pracnosti, nespolehlivosti a 3D tisk jsem zatím zařadil jen do průmyslového využití. O to více mě vždy překvapí [GoPro](http://gopro.com/) kamera pro natáčení čehokoliv akčního. Nutno dodat, že adaptér, který jsem si pro ni 3D vytiskl nevydržel ani jedno použití.

Podle mého dnes nemá smysl vyvíjet nový produkt bez crowdfundingu, takže mnoho nových věcí hledám na [Kickstarteru](https://www.kickstarter.com/) - nejhezčí mi zatím přišla [gTar](https://www.kickstarter.com/projects/incident/gtar-the-first-guitar-that-anybody-can-play) - kytara, která hraje přes iPhone a pouze ty správné struny. Na kytaru mě ale hrát nakonec nenaučila.

Relax hledám na [XBOX 360](http://www.xbox.com/cs-CZ/xbox-360/why-xbox-360?xr=shellnav) a v poslední době jsem se přes děti vrátil k [LEGO](http://www.lego.com/cs-cz/default.aspx) - je nezničitelné, dokonale pasuje dohromady a má nekonečné možnosti :)

#### Jak by vypadala tvá konfigurace snů?
iPhone s displejem 13,3 na filmy, pasivním displejem na čtení knih a neomezenou baterií - to vše v rozměru dnešního iPhone 5. No ještě je kam se zlepšovat :)

