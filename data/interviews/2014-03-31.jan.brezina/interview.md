---
name: "Jan Březina"
summary: "fotograf, lektor"
categories: [fotky, it]
---
#### Kdo jsi a čemu se věnuješ?
Dělám spoustu různých aktivit, které mají dvě společné věci - fotografii a Apple. Protože mě strašně baví oba dva tyto obory, snažím se je propojovat v nejrůznějších podobách a projektech. Proto kromě profesionální fotografické kariéry jsem se stal certifikovaným školitelem Applu a v rámci projektu  [Ilumio](http://www.ilumio.cz)  školím Apple produkty a zároveň pořádáme fotografické expedice po celém světě. Založil jsem diskuzní server [Macforum](http://www.macforum.cz), protože jsem rád v kontaktu s Apple komunitou a kromě jiného pro ni s [Petrem Márou](http://petrmara.cz/) natáčíme videocast [Digit](http://www.digit.cz). Videocasty a bloggování mě natolik baví, že jsme pro fotografy začali dělat s [Romanem Pihanem](http://www.fotoroman.cz/) samostatný pořad [4Foto](http://www.4foto.cz). A aktuálním vyvrcholením snahy propojit Apple a fotografii je mezinárodní projekt [Fripito](http://www.fripito.com), pro který právě běží crowdfundingová kampaň na [Indiegogo](http://www.indiegogo.com/projects/fripito-photography-travel-guides).

#### Jaký používáš hardware?
Opravdu často cestuju, takže srdcem všeho je pro mě [MacBook Pro 17”](https://www.apple.com/cz/macbook-pro/) poslední generace, který jsem ještě trochu vylepšil, aby poskytoval co nejlepší výkon pro práci s fotkama i videem. Stolní počítač nemám už asi 10let. Když jsem u pracovního stolu, tak k němu mám připojená [Thunderbolt](http://www.apple.com/cz/thunderbolt/) [disková pole WD](http://www.wdc.com/en/products/external/desktopformac/), se kterými jsem udělal skvělou zkušenost z pohledu poměru výkon/cena. Když chci naopak cestovat hodně na lehko, tak používám [iPad Air](http://www.apple.com/cz/ipad-air/), na kterém dokážu vyřídit nejen běžnou administrativu, ale například i třídit a archivovat fotografie. K iPadu mám neuvěřitelnou spoustu drobného příslušenství.

Z drobnějších záležitostí mě aktuálně opravdu hodně těší náramek [FitBit Force](http://www.fitbit.com/home), propojení [iPadu](http://www.apple.com/cz/ipad), [AppleTV](https://www.apple.com/cz/appletv/) a [HBO GO](http://www.hbogo.cz/), [TouchID](http://www.apple.com/cz/iphone-5s/features/) u [iPhonu 5S](http://www.apple.com/cz/iphone-5s/) nebo třeba experimentování s [WiFi disky](http://www.amazon.com/s/ref=nb_sb_noss?url=search-alias%3Daps&field-keywords=wireless%20storage).

#### Jaký používáš software?
Vzhledem k tomu, že používám výhradně Apple HW, tak si užívám propojování jednotlivých věcí prostřednictvím [Mac OS X](http://www.apple.com/cz/osx/), [iOS](https://www.apple.com/cz/ios/) a cloudových služeb. Takže kancelář řeším zejména v [iWork](http://www.apple.com/cz/creativity-apps/mac/) a to jak na počítači, tak i na tabletu s tím, že dokumenty jsou v [iCloudu](https://www.apple.com/cz/icloud/). Zamiloval jsem se do služby [Evernote](https://evernote.com/), která mi pomáhá s bezpapírovou kanceláří a třeba [1Password](https://agilebits.com/onepassword) mi pomáhá s hesly. 

Fotografie zpracovávám buď v kombinaci [Aperture](https://www.apple.com/aperture/) + [Pixelmator](http://www.pixelmator.com/) nebo [Lightroom](http://www.adobe.com/cz/products/photoshop-lightroom.html) + [Photoshop](http://www.adobe.com/cz/products/photoshopfamily.html), podle toho, co si klient přeje. Video stříhám skoro výhradně ve [Final Cutu Pro X](http://www.apple.com/final-cut-pro/). 

V komunikaci na cestách mi hodně pomáhá [Skype](http://www.skype.com/cs/) a hlavně sociální sítě v čele s [Twitterem](http://www.twitter.com/Alisczech)  a [Instagramem](http://www.instagram.com/Alisczech).

#### Jak by vypadala tvá konfigurace snů?
Kdybych mohl mít přání, tak bych byl strašně vděčný za 17” Mac Book Pro s [USB 3.0](http://cs.wikipedia.org/wiki/Universal_Serial_Bus#USB_3.0) porty, který už Apple nikdy neudělá a iPad Air s [TouchID](http://en.wikipedia.org/wiki/Touch_ID) a ideálně 512GB kapacitou. Toho bych se třeba jednou dočkat mohl :)

