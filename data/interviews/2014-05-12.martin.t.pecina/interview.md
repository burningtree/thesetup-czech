---
name: "Martin T.Pecina"
summary: "grafický designér"
categories: [design, knihy]
---

#### Kdo jsi a čemu se věnuješ?
Grafický designér specializovaný na knižní úpravu. Kromě toho občas píšu pro časopisy, hlavně o písmu, taky jsem na tohle téma napsal publikaci [Knihy a typografie](http://www.book-design.eu/knihy-a-typografie.html). Jinak sbírám a kouřím dýmky a piju pivo, víno a občas i koňak, když někdo za práci dobře zaplatí, což se moc nestává. Místo ženy mám teď psa — v noci sice více chrápe, ale v posteli zabere míň místa a celkově má menší požadavky, stačí s ním občas zajít ven. 

#### Jaký používáš hardware?

Tužku a hromadu papírů, které se válí všude možně. To je hardware určený na poznámky, skici, počítání peněz a zapisování telefonních čísel, která si pak někdy možná přepíšu do počítače. Bez hudby se nedá pracovat, pročež mám jeden starý receiver ze sedmdesátých let — [Pioneer SX-450](http://www.radiomuseum.org/r/pioneer_sx_450sx45.html). A k němu gramofon stejné značky, model [PL-1120](http://www.vinylengine.com/library/pioneer/pl-112d.shtml). Bedničky jsou [Bowers and Wilkins DM601](http://audiotweak.net/2012/06/16/bowers-wilkins-dm601-s1-user-manual-description/), hrají hezky, ale moc nahlas, což nelibě nesou sousedi. Na práci mám patnáctipalcový [Asus](http://www.asus.com/cz/), model nevím. K němu je připojený starý čtyřiadvacetipalcový [Dell Ultrasharp](http://www.dell.com/cz/p/dell-up2414q/pd). Ten má takovou komickou vlastnost, že občas bliká a že na něm většinu času visí pár modrých pruhů, protože ten model má nějakou výrobní chybu. Hodně využívám telefon, starý [iPhone 4](http://www.apple.com/cz/iphone-4s/specs/), bez kterého se nedá dost dobře žít, poněvadž v něm jsou všechny kontakty a mapy. A poslední dva měsíce mi slouží jako děsivě drahý a příšerně pomalý hotspot, protože jsem se přestěhoval a kluci mi ještě nenatáhli domů pořádný internet. Celý den si vařím čaje v nejsrandovnější konvici, jakou jsem kdy viděl, jmenuje se to [Sencor SWK 7001](http://www.sencor.cz/rychlovarna-konvice/swk-7001). Většina těla je vyrobená z porculánu jak od babičky, ale stojí na plastovém podstavci a má jedno ohyzdné plastové tlačítko, které modře svítí. Konvice je totiž rychlovarná!

#### Jaký používáš software?

Na počítači jedou [Wokna 8](http://windows.microsoft.com/cs-cz/windows-8/meet) — úchylný operační systém, ve kterém se musí zakázat všechny rádoby moderní vyfikundace, aby se na něm dalo normálně pracovat. Veškerý design řeší [InDesign CS5](http://success.adobe.com/cs/cz/sem/products/indesign.html), retuše [Photoshop](http://www.adobe.com/cz/products/photoshopfamily.html), na otvírání rukopisů mám [OpenOffice](http://www.openoffice.cz/) a ostatní požadavky obstarávají aplikace od Googlu. [Chrome](http://www.google.com/intl/cs/chrome/browser/) na surfing, [Gmail](http://mail.google.com) na poštu, [Googlí kalendář](https://www.google.com/calendar/) na organizaci práce, [Drive](http://drive.google.com) na psaní textů a sdílení dat a [Maps](http://maps.google.com) pro hledání tras a pro všechny případy, kdy se ztratím, což je tak dvakrát denně. 

#### Jak by vypadala tvá konfigurace snů?
Nijak. Stačí, když bude fungovat to, co mám. Peníze se dají využít mnohem rozumněji, než vyhodit za počítač a ostatní krámy. Radši si koupím italskou šunku či pěkně vyzrálé telecí. Ke štěstí mi vlastně chybí jenom nějaký tiskařský stroj, třeba menší [bostonka](https://www.youtube.com/watch?v=VlCabar4Z3s), na které se dá ručně vytisknout vizitka anebo menší plakát. 
