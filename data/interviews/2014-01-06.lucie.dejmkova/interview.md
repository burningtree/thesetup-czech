---
name: "Lucie Dejmková"
summary: "beauty blogerka, studentka"
categories: [ blog, móda ]
---

### Kdo jsi a čemu se věnuješ?

Jmenuji se Lucie Lou Dejmková a dělám beautyblog s názvem [GetTheLouk.com](http://getthelouk.com/), který plním nejen články, ale i [videi](http://www.youtube.com/user/GetTheLouk?feature=guide), která se stávají čím dál tím více populárnější. Snažím se radit divákům, jak si ráno urychlit čas u zrcadla a především, jak vyzrát na to, aby to člověka bavilo. Rutina je v kosmetice podle mě strašný nešvar, který se tu ale drží skoro stejně dobře jako jakási uťápnutost. Výrazné rtěnky či barvy na očích, aby člověk na ulici pohledal. A přesně tohle se tak nějak snažím změnit. K tomu studuju [Arts management](http://kam.vse.cz/) na VŠE a pracuji mimo kosmetický průmysl.
 
### Jaký používáš hardware?

Používám notebook [VAIO](http://www.sony.cz/hub/notebooky-vaio), ovšem přesný typ vám neřeknu. Mám to štěstí, že můj táta se počítačema živil, takže já nemusím ničemu moc rozumět, jen mu sdělím své požadavky a on už něco přiměřeného vybere. Ale  jsem na počítač náročná. Můj ideální stav je, že se renderuje video, do toho pracuju v [Photoshopu](http://www.adobe.com/cz/products/photoshopfamily.html), koukám na seriál a bůh ví co ještě. Tohle můj počítač momentálně zvládá, ale vím, že se do něj přidávala RAMka. Jak jsem ale říkala, moc si v technice jistá nejsem, takže nevím, jak moc směrodatné informace to jsou.
Dál pak potřebuju samozřejmě foťáky. [Sony Alfa 100](http://en.wikipedia.org/wiki/Sony_Alpha_100) s objektivem [Sony 3,5 - 5,6 / 18 - 70](http://www.sony.cz/product/ddl-aps-c-lenses/sal-1870) je ten na focení a [Canon PowerShot SX30 IS](http://www.canon.cz/For_Home/Product_Finder/Cameras/Digital_Camera/PowerShot/PowerShot_SX30_IS/) je na natáčení. Jsou to v podstatě kousky, které nám doma „zbyly“, protože je nahradily lepší stroje. Mně ale stačí, Soňák byla moje nejoblíbenější zrcadlovka, kterou jsme doma kdy měli. Canon má zase super kvalitu videa na to, že to je obyčejný foťák. Ale ani v této části nezklamal, sice to trvalo nějaký ten pátek, ale naučila jsem se s ním fotit podle mě slušné fotky… na amatéra.
 
### Jaký používáš software?

Počítač mi jede pod [Windowsama](http://windows.microsoft.com/cs-cz/windows/home). Jsem na ně od mala zvyklá a počítač s OS X nejsem schopná prakticky ovládat. Vlastně jsem ho asi nikdy neměla ani moc příležitost ovládat, když nad tím tak uvažuju. Stále se držím [Windows 7](http://en.wikipedia.org/wiki/Windows_7) a poprvé v životě se mi nechce přesedlávat na nové.

Z programů bych nepřežila bez [Adobe Photoshopu](http://www.adobe.com/cz/products/photoshopfamily.html). Dřív jsem se hodně zajímala o grafiku, a to je pak tenhle program nezbytnost. Pracuju v něm asi od třinácti let a je to věc, která na počítači nesmí chybět, a při instalaci nového počítače je to první věc, kterou řeším. Je perfektní ať už na jednoduchou úpravu fotek či na nějakou tu „vyšší dívčí“, má funkcí, že ani já nevím za skoro deset let zdaleka všechno, ale přitom je přehledný a dává smysl. Cena je možná odrazující, ale pokud jste studenti, máte na Adobe velkou slevu, pokud vím. A to se pak určitě vyplatí.

Dál na střih videa používám [VideoPad](http://www.nchsoftware.com/videopad/), který je skvělý na jednoduchý střih videí, mám Lite verzi a bohatě mi stačí. Sem tam otevřu i [Adobe After Effects](http://www.adobe.com/cz/products/aftereffects.html), kde si můžu pohrát s animacemi či případně klonováním, ale tím, že to není hlavní zaměření mých videí, je to opravdu spíše sporadicky. Dál se mi líbí [Adobe Premier](http://www.adobe.com/cz/products/premiere.html), ale tam bojuju s nastavením renderingu. Jsem bohužel z těch lidí, kteří tuto techniku potřebují jako nástroj k něčemu, ale rozhodně to není to hlavní potěšení. Vždy jsem pracovala s obrázky a proto i po dvou letech blogování občas trošku bojuju s nastavením videí. Na začátku si sednul můj počítač, můj foťák i můj program na stříhání a já nemusela nic nastavovat. Teď toho trošku lituju, protože jsem líná si to zjišťovat. Ale to je holt život.

Určitě stále používám [Notepad](http://en.wikipedia.org/wiki/Notepad_%28software%29). Web si sice už dávno nepíšu sama, ale třeba na seznam své kosmetiky mám vytvořenou jednoduchou html stránku, kde můžu prohlížet své seznamy produktů dle kategorií a tak podobně. Do teď jsem nepřišla na jednodušší způsob, jak to udělat jinak.
 
### Jak by vypadala tvá konfigurace snů?

No, to nevím. Jak jsem říkala, nejsem z těch technických nadšenců. Ale uvažuju o [MacBooku Air](http://www.apple.com/cz/macbook-air/). Já měním počítače tak po dvou, třech letech. Přítel si svůj Apple koupil asi před šesti lety v Americe a stále ho má. Sice ho určitě tolik „nezatěžuje“ jako já, ale počítač stále je a šlape jak hodinky. Navíc Macy se obecně hodně používají na grafiku, plus chci zkusit „macovskej“ videoeditor [Final Cut Pro](http://www.apple.com/final-cut-pro/), tak časem uvidím. Nejvíc mě ale děsí přeučit svůj mozek, že na počítači se teď bude pracovat spíše podobněji jako na iPhonu než na tom, na co jsem byla zvyklá doposud. Čím jsem starší, tím méně se chci učit něco nového, to se přiznám bez mučení.

Dál bych určitě chtěla výhledově nový foťák na točení / kameru, ale jak jsem říkala, i tady mě potkalo štěstí, že nám doma zbylo to, co zbylo, a zrovna mi to sedlo. Takže ani nevím, co bych od toho měla chtít. Vím ale, že vybírání mi bude trvat určitě aspoň rok, jak se znám. Počítač vybírám taky už asi dva roky. Uvidíme, s čím budu za další dva pracovat.