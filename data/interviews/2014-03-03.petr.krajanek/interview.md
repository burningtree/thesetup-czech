---
name: "Petr Krajánek"
summary: "kavárník"
categories: [kafe, jídlo]
---
#### Kdo jsi a čemu se věnuješ?
Převážně analogový kavárník, milovník dobrého espressa, který se před časem zmýlil v domnění, že vlastní kavárna je poklidné zaměstnání, ale už z toho nešlo vycouvat, protože se to začalo líbit spoustě kamarádů a štamgastů...  

#### Jaký používáš hardware?
Nejčastěji třípákový neautomatický kávovar [ECM Veneziano](http://www.espressocompany.com.au/commercial/ecm-veneziano.htm) australské výroby z italských komponent. K němu freshový mlýnek na kávu [Mahlkönig K30](http://www.mahlkoenig.de/en_products/K30-Single-Espresso-Grinder.html). Dále pokladní systém s kartovým terminálem, kouzelný stroj na točenou zmrzlinu [Frigomat Kikka 1P380/W](http://www.frigomat.cz/produkty/stroje-tocena-zmrzlina/kikka-1/p/), dvoje výčepní zařízení, nenasytné stádečko chladících vitrín, lednic a mrazáků, nepostradatelná [myčka nádobí Bosch](http://www.bosch-home.com/cz/spot%C5%99ebi%C4%8De/myt%C3%AD-n%C3%A1dob%C3%AD.html), krbová kamna na opravdové dřevo. Z osobních pomůcek je to pak prehistorický smartphone [Samsung Galaxy S I](http://www.samsung.com/cz/consumer/mobile-phone/mobile-phone/touchphone/GT-I9000HKAXEZ), který často při pokusu o vyhledání čísla na několik minut zamrzne, aby mi naznačil, že si mám udělat kafe a ještě jednou si rozmyslet, jestli opravdu musím tolik telefonovat. Doplňuje jej papírový diář, malý notebook [Acer Aspire One 722](http://en.wikipedia.org/wiki/Acer_Aspire_One) a tiskárno-skenero-fax [Xerox WorkCentre 6015](http://www.xerox.cz/kancelarske-produkty/produkty/multifunkcni_zarizeni/barevna_a4/workcentre-6015.html), kterýmižto zařízeními procházím z digitálního do reálného světa a naopak bez použití kouzelného pláště pana Viga.

#### Jaký používáš software?
V telefonu starší [Android](http://www.android.com/), který se snažím nedráždit větším množstvím nových aplikací, kromě [Talking Toma](https://play.google.com/store/apps/details?id=com.outfit7.mytalkingtomfree&hl=cs) pro děti či [Meteoru](https://play.google.com/store/apps/details?id=org.androworks.meteor&hl=cs), který mi pomáhá odhadovat spotřebu kávy v závislosti na počasí. V počítači jsem nedávno oplakal končící spolehlivá [XPéčka](http://cs.wikipedia.org/wiki/Windows_XP), často používám [Open Office](http://www.openoffice.cz/), z prohlížečů [Chrome](https://www.google.com/intl/cs/chrome/browser/) a další služby z rodiny [Google](http://www.google.com/about/products/), které jsou příjemné svou jednoduchostí či intuitivním ovládáním, jen mě trochu znepokojuje pomalu se stahující smyčka "Velkého bratra", kterou již i Google dýchá na záda zatím v tomto ohledu úspěšnějšímu [Facebooku](http://facebook.com). Zpátky na stromy však kvůli tomu asi nepolezu...


#### Jak by vypadala tvá konfigurace snů?
Mým snem běžného laického uživatele je přenosná lehká konfigurace výkonného a nárazuvzdorného notebooku propojeného se stejně výkonným ani velkým ani malým telefonem. Obé s dlouhou výdrží baterií, fungující nejlépe na vzduch. Software by to mělo mít minimalistický a jednoduchý, tak aby se nemusel pomalu denně aktualizovat a záplatovat a aby to nemělo co čtvrt roku  povinnou novou "ještě lepší a křupavější" verzi, která jen mate, zdržuje a většinou obsahuje funkce, které nemám šanci využít, chci-li zůstat člověkem :-) 

