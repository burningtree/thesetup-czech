---
name: "Kateřina Petrusová"
summary: "spisovatelka"
categories: [knihy, pr]
---
#### Kdo jsi a čemu se věnuješ?
Jsem milovnice písmen v jakékoliv podobě.  [Spisovatelka](http://www.katerinapetrusova.cz/), [copywriterka](http://www.mocslov.cz/) a sociální síťařka, náruživá čtenářka.

#### Jaký používáš hardware?
V podstatě potřebuji prostě mít na čem psát, čím volat a kde si číst, takže třeba notebook jsem si vybrala, protože se mi líbila barva (ano, vím, že se dají pořídit samolepky a tak podobně :-) ). Je to [HP Pavilion Sleekbook 15](http://www8.hp.com/cz/cs/products/laptops/product-detail.html?oid=5401225#!tab=features) a jsem s ním naprosto spokojená, protože na psaní, internet a sledování seriálů nepotřebuji nic víc. V mobilech jsem už docela dlouho věrná značce Sony, teď mám asi dva roky [Xperii P](http://www.sonymobile.com/global-en/products/phones/xperia-p/), až doslouží, pořídím si nějaký novější model. Pak už jen čtečka [PocketBook 515 Mini](http://www.pocketbook-int.com/cz/products/pocketbook-mini), která je úžasná, protože je vážně miniaturní a vhodná do každé kabelky. A tablet [Kindle Fire](http://www.amazon.com/Kindle-Fire-Amazon-tablet/dp/B0083Q04IQ), i když ten už pomalu odchází do křemíkového nebe. A musím sem dát i kostičkovaný blok a tužku, protože tam si píšu všechny poznámky, kreslím si při telefonních hovorech a tak.

#### Jaký používáš software?
[Windows 8.1](http://windows.microsoft.com/cs-cz/windows-8/meet) a s nimi [Office 2013](http://office.microsoft.com/cs-cz/). [Dropbox](https://www.dropbox.com/) na zálohy, [Gmail](https://mail.google.com/mail/) na soukromý i pracovní mail. Weby mi běží na [Wordpressu](http://wordpress.com/), protože je blbuvzdorný. Při psaní si skoro vždy pouštím muziku, takže když jsem online, poslouchám ji přes [Grooveshark](http://grooveshark.com/) a užívám si funkci Radio, která mi hází podobné typy písniček, jaké jsem si navolila, a tak objevuji nové kapely. Když se potřebuji soustředit na psaní, vypínám wifi a používám starý dobrý [Winamp](http://www.winamp.com/). Na úpravu fotek [PicMonkey](http://www.picmonkey.com/) (opět blbuvzdorný), na správu Twitter účtů [TweetDeck](https://about.twitter.com/products/tweetdeck).

#### Jak by vypadala tvá konfigurace snů?
Cokoliv, co bude fungovat :-). Právě teď po ničem neprahnu a jsem spokojená s tím, co mám.
