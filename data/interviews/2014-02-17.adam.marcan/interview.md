---
name: "Adam Marčan"
summary: "zakladatel Naučmese.cz"
categories: [it, fotky, vzdělávání]
---
#### Kdo jsi a čemu se věnuješ?
Bavím se rozvojem [Naučmese.cz](http://www.naucmese.cz/), navrhuji weby a aplikace. [Fotím](https://www.flickr.com/photos/sexypixels/sets/72157632845359681/) zajímavé lidi na ulici, jezdím na skejtu, cvičím jógu a miluju čerstvé jídlo a kávu. Cestuji a u toho zároveň pracuji, momentálně jsem uprostřed pěti měsíční cesty po Jihovýchodní Asii.  

#### Jaký používáš hardware?
Pět let starý [MacBook](http://support.apple.com/kb/sp500) 13” (Late 2008, první aluminium), zachránil jej nový SSD disk a nyní šlape opět skvěle! Vnímám jej jako pracovní nástroj, jako sekeru na tvrdou práci – omezuji tak konzumaci obsahu ve chvíli, kdy pracuji. Většinu informací z venku pak vstřebávám na [iPadu](http://www.apple.com/cz/ipad/). 

Na lehčí cesty pak používám iPad mini s externí klávesnicí a obalem [Incase Origami workstation](http://store.apple.com/cz/product/H6353ZM/A/origami-workstation-od-spole%C4%8Dnosti-incase) – dokázal jsem tak celý měsíc v pohodě fungovat v Indonésii, kdy jsem sebou nebral laptop.

Na promyšlení nových věcí tužku a papír. Už dva roky mám hloupý telefon — ten pocit, kdy člověk nemá co vytáhnout z kapsy, kontrolovat newsfeedy, „šmudlat“ ikony a naopak může více pozorovat okolí, přemýšlet a bavit se s lidmi je k nezaplacení. 

Fotím [Canonem 550D](http://www.canon.cz/For_Home/Product_Finder/Cameras/Digital_SLR/EOS_550D/) s pevným [50mm 1.4 objektivem](http://www.canon.cz/For_Home/Product_Finder/Cameras/EF_Lenses/Standard_and_Medium_Telephoto/EF_50mm_f1.4_USM/). Jezdím na 8 palců širokém skejtu, kolečka mám raději nižší. Mám cestovní super lehkou [jógamatku](http://www.manduka.com/us/shop/categories/products/mats/eko-superlite-travel-mat/). Čerstvou kávu si melu v [Porlex mlýnku](http://www.doubleshot.cz/porlex-mini-rucni-mlynek-na-kavu.html), který se vejde do aeropressu. Rád chodím boso nebo běhám ve [Fivefingers](http://www.vibramfivefingers.com/products/Five-Fingers-KSO-Mens.htm?activity=casual), které jsou lehké a nezaberou moc místa v mém [40l Osprey batohu](http://shop.pod7kilo.cz/cestovatelsky-batoh-osprey-farpoint-40-lagoon-blue-m-l-1240-g#tabs=0|0).

#### Jaký používáš software?
Na tvorbu webu používám [Espresso](http://macrabbit.com/espresso/): po drátěném modelu stránky, designuji web rovnou v kaskádových stylech. [Photoshop](http://www.adobe.com/cz/products/photoshopfamily.html) jsem přenechal jen úpravě fotek. Věci ven z hlavy vyndávám do aplikace [Things](https://culturedcode.com/things/), na komunikaci s účastníky a lektory v Naučmese používáme skvělý [Zendesk](http://www.zendesk.com/), na newslettery [Mailchimp](http://mailchimp.com/) a na přehled úkolů [Asanu](https://asana.com/). Při psaní opakujících se textů mi čas šetří [TextExpander](http://smilesoftware.com/TextExpander/index.html) a když potřebuji napsat něco důležitého a chci se na to plně soustředit, používám [OmmWriter](http://www.ommwriter.com/). Na hesla spokojeně [1Password](https://agilebits.com/onepassword). Jinak klasika: [Dropbox](https://www.dropbox.com/), [Skype](http://www.skype.com/cs/), [Evernote](https://evernote.com/), [gDrive](https://drive.google.com/) a snažím se přirozeně využívat základní aplikace Mac OS X. 

#### Jak by vypadala tvá konfigurace snů?
Pokoukávám po novém lehčím [13” MacBooku s retinou](https://www.apple.com/cz/macbook-pro/), ale zatím odolávám a čekám až starý laptop odejde do věčných lovišť. Občas ho i záměrně nechám jen tak na stole v kavárně a odejdu na záchod s lehkým vzrušením, že třeba dostanu příležitost koupit si ten nový :)

Jinak jsem spokojený, ono to totiž není až tak o tom nástroji, jako spíše o umění se soustředit na jednu věc a dotáhnout ji.
