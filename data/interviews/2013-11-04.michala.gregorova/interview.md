---
name: "Michala Gregorová"
summary: "PR specialistka, copywriterka"
categories: [PR, jídlo]
---

#### Kdo jsi a čemu se věnuješ?
Jsem hlavně PR člověk, PR se věnuji už od studií na vysoké. Funguji na volné noze pro několik klientů, v neformálním uskupení s kolegyní Adélou, které jsme nazvaly [NejsmeAgentura.cz](http://nejsmeagentura.cz/). Na stránkách najdete všechny naše bezvadné klienty a vůbec víc detailů.

I když jsem na Twitteru jako [@copywriterka](http://twitter.com/copywriterka), zase tak moc nepíšu, když nebudeme počítat obsah pro sociální sítě. Občas si ráda střihnu zajímavou agenturní zakázku, ale poslední dobou na ně nezbývá moc času.

Ve volném čase [peču pecen](http://www.cuketka.cz/kvasek/kvasek.html) nebo vytloukám nové zajímavé podniky, abychom měli na [Scuku](http://www.scuk.cz/) o čem psát.

#### Jaký používáš hardware?
Nedávno jsem si pořídila ultrabook [Sony Vaio](http://www.sony.cz/hub/notebooky-vaio), s ním trávím většinu dne. Po pravé ruce vedle myši mám položený červený [Moleskine](http://www.moleskine.com/), do kterého si píšu úkoly a plánuji, co který den postnu na všechny možné sociální sítě svých klientů. Všude mě provází [iPhone 4](http://www.apple.com/cz/iphone/), který už je mimochodem pekelně pomalý a nemám ho moc ráda, ale bojím se to říct nahlas, aby mě neopustil definitivně.

V MHD nebo na gauči obvykle koukám do [iPadu mini](http://www.apple.com/cz/ipad-mini/). Ten je naopak rychlý a velký tak akorát do ruky i do kabelky, čtu na něm knihy i časopisy, nakupuji online nebo se dívám do e-mailu. Na [Kindle](http://www.amazon.com/kindle) čtečku se mi doma práší.

#### Jaký používáš software?
Co se software týče, žehnám cloudu a službám Google. Neobejdu se bez [Google Docs](http://docs.google.com), [Google kalendáře](http://www.google.com/calendar), [Google Chrome](http://www.google.com/chrome/) a [Gmailu](http://mail.google.com) - do něj mi chodí veškeré e-maily a bylo to dobré rozhodnutí, vykašlat se na [Thunderbird](http://www.mozilla.org/cs/thunderbird/). Život mi hodně usnadňuje taky [Dropbox](http://www.dropbox.com/), protože pracuji z více zařízení. Čas strávený prací trackuji [Togglem](http://www.toggl.com/).

Zapomenout nesmím na různé iOS appky: [Twitter](http://twitter.com), [FB Page Manager](https://itunes.apple.com/app/id514643583), [Instagram](http://instagram.com/), [Kindle](https://itunes.apple.com/app/id302584613) a taky [Google Mapy](https://itunes.apple.com/en/app/id585027354), bez kterých už bych dávno nenašla cestu.

#### Jak by vypadala tvá konfigurace snů?
Jsem celkem nenáročná, stačí mi, když mě všechna ta zařízení moc nerozčilují. Kupte mi někdo nový iPhone a budu spokojená.

