---
name: "Michaela Losekoot"
summary: "Specialistka na sociální média, lektorka "
categories: [ marketing, pr, knihy ]
---

#### Kdo jsi a čemu se věnuješ?

Vytvářím vztahy a konverzace. 
V internetovém knihkupectví [Martinus.cz](http://www.martinus.cz/) se starám o marketing, sociální sítě, blog, PR a produktovou stránku shopu. Figuruji v lehce punkovém PR & digital marketing spolku #jsmeslyšet, kde se s kolegy Alžbětou Málkovou a Jakubem Šumanským staráme o rozmanitou škálu klientů. Školím sociální média a tvůrčí psaní v rámci skillsharového projektu [Naučmese.cz](http://www.naucmese.cz), marketing na sociálních sítích školím často i ve firmách. Občas dělám nárazové projekty pro větší klienty, které mě děsně baví (naposledy např. [Setkávání pro Microsoft](https://skydrive.live.com/view.aspx?resid=4DEFAEF4D5724B59!112&app=Word&wdo=2&authkey=!AJp4GQg8E9SEf9Y)). Momentálně pracuji na své druhé knížce, která by měla vyjít v dubnu. Ve volném čase děsím lidi kolem sebe a na internetu svými odlišnými názory na svět, píšu blog [Růžová panda](http://ruzovapanda.blogspot.cz/), jsem venku se psem nebo sedím po kavárnách s laptopem nebo přáteli. Jsem aktivní [couchsurfař](https://www.couchsurfing.org/) a vášnivý čtenář současné literatury. Vystupuji na Twitteru jako [@Michelle_LSKT](http://twitter.com/michelle_lskt).

#### Jaký používáš hardware?

Těžko mne někdy potkáte bez mého [iPhone 4S](http://en.wikipedia.org/wiki/IPhone_4S). Všechnu práci dělám na [MacBook Pro](htttp://www.apple.com/cz/macbook-pro) třináctce. V kabelce mám vždy [iPod Classic](http://www.apple.com/cz/ipodclassic) 160GB a nově také [iPad Air](http://www.apple.com/cz/ipad-air/) 32 GB. Mám čtečku [Sony PRS-T1](http://www.sony.co.uk/product/rd-reader-ebook/prs-t1), což byla dost odvážná koupě, jelikož bez [Kindlu](http://www.amazon.com/Kindle-Ereader-ebook-reader/dp/B007HCCNJU) jste dneska ho*no hipster. Jako záložní počítače (do školy, pro couchsurfaře, pro případy nečekané nouze) mám doma ještě [Dell Studio 15](http://en.wikipedia.org/wiki/Dell_Studio#Studio_15) a dva malé notebooky od [Toshiby](http://www.toshiba-czech.com/laptops/) a [Lenova](http://shop.lenovo.com/cz/cs/laptops/). Hudbu doma poslouchám přes [Philips Streamium MCi-500H](http://www.philips.cz/c/audio-systemy/streamium-160-gb-2000-cd-2-x-50-w-internetove-radio-zdarma-mci500h_12/prd/), ke kterému mám na zakázku vyrobeny bedny. Fotím na [Canon 450D](http://www.canon.cz/For_Home/Product_Finder/Cameras/Digital_SLR/EOS_450D/). Místo všech [GTD](http://cs.wikipedia.org/wiki/Getting_Things_Done) appek a poznámkovačů se mnou všude chodí [Moleskine](http://www.moleskine.com/en/) a [Papelote](http://www.papelote.cz/) bločky, ve kterých je zaznamenán celý můj svět. 

#### Jaký používáš software?

Jsem jako doma na operačních systémech [Windows](http://windows.microsoft.com/cs-cz/windows/home) i [OS X](http://www.apple.com/cz/osx/), protože ty platformy celkem často střídám. Nejsem vůbec náročný člověk, co se softwaru týče. Možná bych řekla až trochu laxní, takže dokud mne něco už vysloveně neotravuje, nechám to být. Myslím, že počítače by měly sloužit nám, ne my jim. Takže v podstatě přežívám a tiše toleruji všechny ty aktualizace a jiné ohavnosti, a pokud nemusím, snažím se používat pouze "REMIND ME LATER" button. = Myslím, že jsem postrachem všech IT správců.

Jinak brouzdám v [Safari](http://www.apple.com/safari/) a [Firefoxu](http://firefox.mozilla.cz/). Každodenně využívám [Google Docs](http://docs.google.com). Zálohuji do [Dropboxu](https://www.dropbox.com/). Na psaní používám [OmmWriter](http://www.ommwriter.com/). Hudbu kupuji a poslouchám přes [iTunes](http://www.apple.com/cz/itunes/). Samozřejmě používám [Office](http://office.microsoft.com/cs-cz/). Nepoužívám žádné speciální reminder a TODO applikace, ani password appky. Občas mi to sakra zkomplikuje život, ale chlácholím se tím, že si musím některé věci pamatovat a cvičit si mozek.

V telefonu nejvíc využívám aplikaci [KB](http://www.kb.cz/cs/lide/obcane/mobilni-banka-2.shtml), [Jízdní řády](https://itunes.apple.com/cz/app/jizdni-rady-idnes.cz/id473503749), [SoundHound](http://www.soundhound.com/) a sociální sítě ([Twitter](https://about.twitter.com/products), [Facebook](https://www.facebook.com/mobile/), [Instagram](http://instagram.com/), [Foursquare](https://foursquare.com/download)), na vaření [Dishy](http://dishyapp.com/).

#### Jak by vypadala tvá konfigurace snů?

Asi by mi stačilo cokoliv, co by se samo udržovalo, aktualizovalo a nastavovalo. Tím myslím úplně samo, aby to ode mě nechtělo ani odkliknout souhlas či vyplnit heslo. A mělo by to baterku tak na týden. Bylo by to extremně lehké. A importovalo to zápisky z [Moleskinu](http://www.moleskine.com/en/). A dělalo by mi to každé ráno fresh. 


