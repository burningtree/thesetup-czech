---
name: "Barbora Rektorová"
summary: "sushi queen"
categories: [jídlo]
---
#### Kdo jsi a čemu se věnuješ?
Mojí profesí je sushi catering, jsem majitelkou firmy [sushiqueen](http://www.sushiqueen.cz/). Mám ráda jídlo, asii, večírky a [Yukiho](http://www.sushiqueen.cz/o-nas/), takže volba profese byla celkem jasná. Mám ráda práci v gastronomii a ve službách obecně. Ráda obsluhuji lidi. Největší radost mi dělá možnost pracovat se skvělými profesionály z oboru. Kromě práce mě baví skoro všechno, namátkou umírněné běhání, pití kávy a vína, povídání s přáteli a Irsko. Irská hudba, příroda, lidé, pivo a irský přízvuk. Protože děti už pomalu odrůstají z plenek, těším se, že se vrátím ke své velké vášni - jízdě na koni.

#### Jaký používáš hardware?
Používám to, co zdědím po manželovi, kterého tyhle věci baví. Na hardwaru mi příliš nezáleží. Hodně používám papír a tužku, notebook (momentálně [Vaio](http://www.sony.cz/electronics/pocitace-vaio/t/pocitace-vaio), ale musela jsem se podívat), mobil [Nokia Lumia](http://www.nokia.com/cz-cs/telefony/lumia/) nějaká starší, tablet nemám a nepotřebuji. Jezdím autem, jestli se to do hardwaru počítá, na většinu sushi akcí vezeme spoustu věcí a bez auta to nejde.


Co se týče přípravy sushi, tak nejradši vařím sushi rýži v silnostěnném hrnci na plynovém sporáku. Na větší množství rýže používáme rýžovary dovezené z Japonska, které vypadají jak ze scifi filmu. Doma používám [rice cooker](http://en.wikipedia.org/wiki/Rice_cooker) značky Baumatic. Mám jeden opravdu dobrý japonský nůž ([sashimi bocho - yanagi ba](http://en.wikipedia.org/wiki/Yanagi_ba), takzvaný vrbový list) z uhlíkové oceli. Je náročný na péči, po každém použití ho nabrousím a vytřu do sucha, jinak by byl druhý den rezavý. Dále mám několik obyčejnějších japonských nožů z nerezu. Nerez není tvrdý jako uhlíková ocel, ale je méně náročný na péči. Udržet nože ostré není jednoduché, na sushi večírky si vozíme zvlášť nůž pouze na krájení rolek maki, abychom si zbytečně netupili [sashimi nože](http://en.wikipedia.org/wiki/Sashimi_b%C5%8Dch%C5%8D), kterými krájíme rybu, aby nám vydržely celý večer ostré.
Nádobí používáme porcelánové, jednorázové nádobí ekologické bambusové. Nemáme rádi plast :-)

#### Jaký používáš software?
Používám [gmail](https://mail.google.com/) a [google calendar](https://www.google.com/calendar/), máme ho sdílený s kolegou a celkem nám usnadňuje plánování akcí. Na faktury [i-doklad](https://www.idoklad.cz/), líbí se mi, že je velmi přehledný. Na [wordpressu](https://wordpress.org/) vypotím jednou měsíčně článek na blog. 
Jsem na [facebooku](https://www.facebook.com/sushiqueencz?fref=ts), ale posledního půl roku jsem objevila kouzlo [twitteru](https://twitter.com/sushiqueencz) (pozdě, ale přece) a svou formou mi vyhovuje víc.

#### Jak by vypadala tvá konfigurace snů?
Asi nemám konfiguraci snů, jsem spokojená s tím, co je. Mám velmi malé nároky a na náročnější úkony si najímám kolegy volnonožce, abych měla volné nejen nohy, ale i ruce a mohla se věnovat jádru svého podnikání.
Jediné, co bych si fakt přála by byl [disorganizér](http://wiki.lspace.org/mediawiki/index.php/Dis-organiser) Samuela Elánia z Prachettových knih. Aby na mě místo okna v počítači vyskakoval skřítek ;-).


