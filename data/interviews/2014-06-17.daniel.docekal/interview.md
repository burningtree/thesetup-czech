---
name: "Daniel Dočekal"
summary: "publicista"
categories: [média,it,marketing]
---
#### Kdo jsi a čemu se věnuješ?
Věnuju se internetu, internetovému marketingu, žurnalistice, psaní, publicistice, nepravostem, hezkým věcem, dámským botám, scifi, fantasy, steampunku, jiným světům, milé hudbě. Čemu se tak člověk může s blížící se padesátkou věnovat. Spoustu z toho najdete na mém blogu [Pooh.cz](http://pooh.cz) a také na mých účtech na sociálních médiích..

Jsem grafoman, jsem snílek, jsem  bojovník s introvertem, který se skrývá tam někde uvnitř. Jsem Váhy, jsem ten, kdo se ještě stále neodnaučil, že nemůže zachránit svět ani všechny lidi okolo sebe, kteří to potřebují. 

Věnuji se, jak bych to jen řekl, z většiny tomu, co mě baví. [Školím](http://www.dobryweb.cz/skoleni#socialni-site). Dospělé, ale i děti. [Bezpečnost na Internetu](http://knihy.cpress.cz/bezpecnost-deti-na-internetu.html) a Facebooku. Dospělé samozřejmě učím daleko víc věcí: sociální sítě, komunikaci, novinařinu, public relation, marketing. Bavíc mě to, stejně jako mě baví psát. A pomáhat tam, kde je potřeba. Přes osm let na volné noze to takhle dělám. A ještě pořád mě to baví. 

#### Jaký používáš hardware?
Nějaké to PCčko s kupou paměti, kupou disků, dvěma HD monitory, sluchátky na hudbu. K tomu [ultrabook](http://www.toshiba-czech.com/innovation/cs/generic/ultrabook/) od Toshiby, jednu z nejlepších věcí, kterou jsem dostal za posledních deset let. A samozřejmě tablety, [iPad](http://www.apple.com/cz/ipad/), Android. Telefon s Androidem. Všechno to má ještě jedno podstatné společné hardware, datovou SIM mobilního operátora. To, že mohu být online kdykoliv a kdekoliv, považuji za nejlepší věc tohoto tisíciletí. 

#### Jaký používáš software?
Prohlížeč, ten od Google, co se jmenuje [Chrome](http://www.google.cz/intl/cs/chrome/browser/). Hodně věcí se odehrává právě v něm a hodně mi pomáhá. Je mi vcelku jedno, co mám za operační systém, takže je to taková podivná směs, [Windows 7](http://cs.wikipedia.org/wiki/Windows_7),  [Windows 8](http://windows.microsoft.com/cs-cz/windows-8/meet), [iOS](https://www.apple.com/cz/ios/), [Android](http://www.android.com/), [Ubuntu](http://www.ubuntu.cz/). Což nějak tak přineslo dost podstatné osvobození od závislosti na konkrétním železe. 

A samozřejmě v tom hrají podstatnou roli další věci jako je [Dropbox](https://www.dropbox.com/) a Google Apps s [Google Docs](https://docs.google.com/?hl=cs). A kupa dalších “cloudových” věcí, třeba [Feed.ly](http://feedly.com/index.html#discover) a [Newsify](http://newsify.co/). Samozřejmě záplava sociálních věcí – [Facebook](http://facebook.com), [Twitter](http://twitter.com), [Instagram](http://instagram.com), [Tweetdeck](http://tweetdeck.com), [FourSquare](http://foursquare.com) či [Pinterest](http://pinterest.com), [Pocket](https://getpocket.com/), [Buffer](https://bufferapp.com/). Méně nepostradetelné, ale pořád užitečné věci jako software pro mindmapy, [Net-a-porter](http://www.net-a-porter.com/) pro módu, [Keynote](http://www.apple.com/mac/keynote/)/[PowerPoint](http://office.microsoft.com/cs-cz/powerpoint/) pro prezentace, [Microsoft Office](http://office.microsoft.com/cs-CZ/?CTT=97)/[Google docs](https://docs.google.com/?hl=cs) pro dokumenty, [Paint.NET](http://paint.net/) pro obrázky, [Microsoft Expression Web 4](http://www.microsoft.com/en-us/download/details.aspx?id=36179) pro HTML dokumenty, [Spotify](http://spotify.com) pro hudbu, ThumbsUp pro fotky. 

A samozřejmě, to je zcela specifická záležitost – [World of Warcraft](http://eu.battle.net/wow/en/), [Lord of the Rings online](http://www.lotro.com/en), [RIFT](http://www.riftgame.com/en/) a [SW:TOR](http://www.sw-tor.cz/). Jsou dost nepostradatelné, protože mi umožňují utéct kdykoliv před realitou do světa fantasy a scifi.  A taky věcičky jako [Minecraft](https://minecraft.net/) či [World of Tanks](http://worldoftanks.eu/), můj sedmiletý Jakub je miluje. 


#### Jak by vypadala tvá konfigurace snů?
Taková, kterou bych nemusel každého půl roku čistit od nánosu prachu. Taková, kde by po roce či dvou opět nedošlo diskové místo. Něco, co by vlastně vůbec neexistovalo a data by byla někde úplně v cloudu a bylo opravdu jedno, kde si k tomu sednu. Hlavně aby na tom fungoval World of Warcraft.  A taky něco, co by se dalo používat třeba z vany, kam si pořád nosím tablet. Konfigurace mých snů je vlastně něco, co není vidět, a přesto to používám od rána do večera. 
