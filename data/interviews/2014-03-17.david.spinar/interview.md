---
name: "David Špinar"
summary: "ředitel H1, farmář"
categories: [marketing, zemědělství]
---
#### Kdo jsi a čemu se věnuješ?
Dělám toho strašně moc a přesto mám pocit, že chci stihnout ještě o dost víc. Ale popořadě. Jsem zakladatel a ředitel online marketingové agentury [H1.cz](http://www.h1.cz/), je to moje dítě - byť už dospělé (pracuje zde skoro 100 lidí) a nově už vdané za nového majitele ([GroupM](http://www.groupm.com/)). Mám přesto ale čest ho stále doprovázet životem. 

Svému profesnímu životu jsem se snažil postavit skutečnou protiváhu – a tak jsem se stal farmářem. Na [farmě](http://mysletice.cz/) ve středočeských Mysleticích, kam jsme se s rodinou přestěhovali v roce 2007, chováme koně. Zejména úžasné plemeno [Shire horse](https://www.facebook.com/shirehorseCZ). 
Vedle toho je mojí vášní ještě lukostřelba, focení a aktivní muzika. 

#### Jaký používáš hardware?
V podstatě vše s nakousnutým jablkem. Tedy telefon [iPhone 5s](https://www.apple.com/cz/iphone-5s/), [iPad](http://www.apple.com/cz/ipad/) tablet a notebook [MacBook Pro](http://www.apple.com/cz/macbook-pro/) 13’’ s retina displejem. Dále pak [Apple TV](https://www.apple.com/cz/appletv/) a domácí wifi síť postavenou na [Airport Expressu](http://www.apple.com/cz/airport-express/) a [Airport Extreme](http://www.apple.com/cz/airport-extreme/). Produkty Apple si mě opravdu získaly po prvotním marném odporu svojí naprostou precizností a skvělou funcionalitou. Skvělý touchpad MacBooku mě po dlouhých letech odnaučil používat myš. 

Pokud zabrousím mimo počítačový svět, nemůžu nezmínit své milované auto [Nissan Pathfinder](http://www.nissan.cz/CZ/cs/vehicles/4x4/pathfinder.html), což je opravdu velký koráb, který nejenže uveze mou rodinu, ale i vozík na koně [Ifor Williams HB511](http://www.iwt.co.uk/products/horsebox/hb511?tab=details), a to za jakéhokoliv počasí a v jakémkoliv terénu. Když už jsem zmínil tu lukostřelbu, tak nejraději střílím z olympijského luku [Hoyt Helix](http://photos1.blogger.com/blogger/1660/2810/1024/upatrika_04.jpg). Fotím s [Canonem EOS70D](http://www.canon.cz/For_Home/Product_Finder/Cameras/Digital_SLR/EOS_70D/) a hraju na kytaru [Yamaha CPX1250](http://www.audiotek.cz/produktyGTA/yamaha/yamaha_cpx1200_tblk.jpg).

Ale nic z toho se nevyrovná těm úžasným zemědělským strojům, které mám a u kterých zaplesá srdce každého kluka i chlapa – například traktor [New Holland T5050](http://images01.olx-st.com/ui/16/69/69/1320662871_276986069_1-Obrazky--2006-New-Holland-T5050.jpg), bagr [Yanmar B25V](http://upload.wikimedia.org/wikipedia/commons/3/38/Yanmar_B25V_3.jpg) nebo lis na balíky [Welger RP220](http://www.technikboerse.com/thumbnails/49021653/1373712/3ff3404018da0455acc78145961d1f41_0x0.jpg). Místo si našel i stařičký traktor [Zetor 30](http://www.renovet.cz/z26-zetor_30-lhotka/zetor_30_original.jpg). Zkrátka pohádka.

#### Jaký používáš software?
Používám standardní aplikace na MacBooku, nad to určitě kancelářskou sadu [MS Office pro Mac](http://www.microsoft.com/cze/mac). Naše firma jede na [Exchangi](http://office.microsoft.com/cs-cz/exchange/), takže [Outlook](http://www.microsoft.com/cs-cz/outlook-com/) je společně s [Excelem](http://office.microsoft.com/cs-cz/excel/) můj denní chleba. Pro poznámky používám [Evernote](https://evernote.com/), pro práci s fotkami [Aperture](https://www.apple.com/aperture/) a [Picasu](http://picasa.google.com/). Jako textový editor (pro HTML/PHP kód) mám rád [Sublime Text](http://www.sublimetext.com/), jako souborový manažer [ForkLift](http://binarynights.com/forklift/). Na iPhonu rád používám [Instagram](http://instagram.com/), aplikaci pro [Facebook](https://www.facebook.com/mobile/) a [Twitter](https://about.twitter.com/products). Pro správu RSS kanálů [Feedly](http://feedly.com/). Často komunikuji přes [Skype](http://www.skype.com/cs/) nebo [Google Hangouts](http://www.google.com/+/learnmore/hangouts/?hl=cs).

#### Jak by vypadala tvá konfigurace snů?
Všechny ty hardwary a softwary jsou tak klíčovou složkou mého života, že se úspěšně snažím vyhýbat kompromisům. Takže v podstatě netoužím po ničem 
lepším a jsem spokojený s tím, co mám.
