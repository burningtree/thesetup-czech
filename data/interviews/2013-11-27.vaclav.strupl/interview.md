---
name: "Václav Štrupl"
summary: "Spoluzakladatel H1.cz a Bonami.cz"
categories: [marketing, design]
---

#### Kdo jsi a čemu se věnuješ?
Jsem zvídavý člověk kousek před třicítkou, který se momentálně věnuje hlavně podnikání a rodině. Na internetu se pracovně pohybuji přes deset let. Nejdřív jako dělník internetového marketingu (se společníky jsem založil a později prodal největší internetovou agenturu dneška [H1.cz](http://www.h1.cz)) a momentálně jako spolumajitel a šéf internetového nákupního klubu [Bonami.cz](http://www.bonami.cz), který jsme rozjeli před necelým rokem.

Ve volném čase rád cestuji, vyhledávám sporty všeho druhu a na všech hladinách adrenalinu, rád se procházím, popíjím kávu a mluvím s lidmi.

#### Jaký používáš hardware?
Postupně jsem přešel kompletně k jablíčkům, takže momentálně [Macbook Air](http://www.apple.com/cz/macbook-air/), [iPad 2](http://en.wikipedia.org/wiki/IPad_2) a [iPhone 5](http://en.wikipedia.org/wiki/IPhone_5). Domá mám i [Apple TV](http://www.apple.com/cz/appletv/) na promítání fotek nebo pouštění písniček přes televizi. Funguje to bezvadně a čím víc věcí od Apple člověk má, tím lépe spolu fungují. Příkladem budiž elektronická chůvička [Baby Monitor](https://itunes.apple.com/cz/app/baby-monitor-3g/id490077681?mt=8) - iPhone strčím do kočárku na balkóně a naši spící holčičku pozoruji přes iPad položený na stole. Vše na dvě kliknutí.

Za hardware považuji i auto, kde ve mě podobně pozitivní pocity jako Apple mezi počítači vyvolává [BMW](http://www.bmw.cz/cz/cs/). Momentálně jsem ho ale vyměnil za rodinný kombík v kombinaci s malým městským cabriem [VW EOS](http://cs.wikipedia.org/wiki/Volkswagen_Eos). 

Jinak se snažím množství věcí ve svém životě minimalizovat, proto jsem třeba chytrý digitální krokoměr [Fitbit Flex](http://www.fitbit.com/flex) odložil po dvou týdnech.

#### Jaký používáš software?
V podstatě všechno už jedu v prohlížeči ([Google Chrome](https://www.google.com/intl/cs/chrome/browser/)) a snažím se se vším všudy přestěhovat do cloudu, abych nemusel řešit zálohování a mohl pracovat prakticky odkudkoliv. 

Ve firmě používáme kompletní [Google Apps for Business](http://www.google.com/intx/cs/enterprise/apps/business/) ([Gmail](http://mail.google.com/?hl=cs‎), [Calendar](http://calendar.google.com/?hl=cs), [Docs](http://docs.google.com/), [Drive](http://drive.google.com/?hl=cs) místo sdíleného disku atd.) a dál různé dílčí SaaS aplikace jako [Basecamp](https://basecamp.com/) na komunikaci a projektové řízení, [Zoho CRM](https://crm.zoho.com/) na evidenci dodavatelů, [Zendesk](http://www.zendesk.com/) na zákaznickou podporu a další. S příchodem nového člověka nemusíme nic instalovat, jen mu koupíme notebook, vytvoříme účty v jednotlivých systémech a příští měsíc se z účtu strhne o pár stovek víc. Tuhle jednoduchost miluju a jen nerad si občas zapínám [MS Office pro Mac](http://www.microsoft.com/cze/mac), když potřebuji pracovat se složitější tabulkou nebo dokumentem.

Vedle toho na Macu denně využívám [Skype](http://www.skype.com/cs/) na komunikaci a [Evernote](http://www.evernote.com) na veškeré poznámky i úkoly, které si držím jen v textové formě. Zkoušel jsem už desítky různých "úkolovátek", ale zjistil jsem, že termíny a priority se tak často mění, že bych managementem úkolů ve finále strávil víc času než jejich plněním. Takže si je píšu pěkně textově pod sebe a zjišťuji, že to nejdůležitější člověk stejně udělá sám od sebe a většinou to i udrží v hlavě.

Dál mi z utilitek dobře slouží [1Password](https://agilebits.com/onepassword) na ukládání a předvyplňování hesel napříč všemi Apple zařízeními a [ForkLift](http://binarynights.com/forklift/) jako obdoba [Total Commanderu](http://www.ghisler.com/) a náhražka pro mě stále nepoužitelného [Finderu](http://support.apple.com/kb/HT2470?viewlocale=cs_CZ). Na fotky teď zkouším [Dropbox](http://www.dropbox.com), [Picasu](http://picasa.google.com/intl/cs/)/[Google Plus](google.cz/+) i [Flickr](http://www.flickr.com), ale zatím jsem se nerozhodl, kam je všechny uložím. I pro ně ale hledám řešení v cloudu.

V mobilu potom kromě již zmíněných denně otevírám [Facebook](http://www.facebook.com), [Twitter](http://www.twitter.com) a [FB Page Manager](https://itunes.apple.com/cz/app/facebook-pages-manager/id514643583). Velmi často také [Google Maps](https://itunes.apple.com/cz/app/id585027354), protože se neustále ztrácím, aplikaci [Modrý Anděl](https://itunes.apple.com/cz/app/id537028847) na taxíky, [RunKeeper](http://runkeeper.com/), když si jdu zaběhat, a aplikaci [ČSOB](http://www.csob.cz/cz/lide/Elektronicke-bankovnictvi/Stranky/CSOB-SmartBanking.aspx), když potřebuju něco zaplatit. Obecně nejsem příznivcem mobilů zaplněních aplikacemi a notifikace mě vyloženě otravují, takže každou další instalovanou appku pečlivě zvažuji a ty nepotřebné promazávám.

#### Jak by vypadala tvá konfigurace snů?
Už jsem ji popsal výše. Práci věnuji tolik času, že odpovídající vybavení má u mě vysokou prioritu. Proto, kdybych měl pocit, že mi něco chybí, hned bych si to dokoupil. Na tomhle není dobré šetřit, když mi to pomáhá vydělávat. :-)

