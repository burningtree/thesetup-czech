---
name: "Tomáš Huber & Martin Wallner"
summary: "zakladatelé Mixit"
categories: [jídlo, design, marketing]
---

#### Kdo jsi a čemu se věnuješ?
T: Jsem rozlítaná hlava s mnoha zájmy a koníčky. S přibývajícím věkem se je ale snažím zredukovat na ty, kterým mám čas se opravdu věnovat. Za svůj krátký profesní život jsem sbíral zkušenosti v mnoha rozdílných profesích, nejbližší je mi ale logistika a produktový design. Vše se snažím zúročit pro [Mixit](http://www.mixit.cz/) a s otcovskou péčí ho zdokonalovat zejména v oblasti optimalizace výroby, procesů a nových produktů.

M: Já jsem stejně jako Tomáš jedinec v rozkvětu s prvky zastydlé puberty, kterému neubývá elán, ale o to více chybí čas na zábavu. Tou je naštěstí naše společné 
cereální internetové dílo, v němž se věnuji hlavně marketingu a financím.

#### Jaký používáš hardware?
T: Jako puberťák jsem byl pankáč a trochu anarchista. Ta léta jsou už dávno pryč, nicméně něco málo z rebelie ve mně zbylo. Takže když všichni sní o novém Audi, Iphonu a domku za Prahou, já jsem ustrnul u starého notebooku [IBM T420](http://en.wikipedia.org/wiki/ThinkPad_T_Series), odrbané [Nokii E72](http://www.nokia.com/cz-cs/podpora/product-archive/?action=productArchive&tid=1871292) a vylítaném [Saabu 9-5](http://cs.wikipedia.org/wiki/Saab_9-5). K Saabům jsem si vlastně našel hlubší vztah, a tak mám rovnou tři, jeden starší než druhý. Sice je to na palici, ale já v tom cítím trochu svobody. :)

M: Já jsem spíše než pankáč technická lama. Nehovím nejmodernějším vymoženostem a jakmile mám vyměnit počítač nebo telefon, který mi měsíce mává na rozloučenou, cítím v tom životní zlom. Současné [Lenovo IdeaPad Yoga i7](http://shop.lenovo.com/cz/cs/laptops/lenovo/yoga/) mi vnutil pan účetní, protože než jsem spustil na starém Dellu jeho program, snědl jsem 3 misky müsli. [iPhone 4S ](http://www.apple.com/cz/iphone-4s/specs/)jsem byl zase donucen zdědit, protože na lowendovém Samsungu jsem měl pavučinu hustší než londýnské metro. Samochody jsou pro mě naopak od dětství vášní. Na denní lítaní po Praze mi stačí úsporný maloválec z bavorska, za město ale vyjíždím výhradně s jedním ze strojů, který není o moc mladší nežli já, je řádně naleštěný, má zadní náhon a žere i trávu okolo. [Youngtimery](http://www.zpatecka.cz/?p=106) jsou další naší společnou radostí, a tak se často po práci potkáváme v garáži.

#### Jaký používáš software?
M: Podle samolepky zespodu počítače to vypadá na [Win8](http://windows.microsoft.com/cs-cz/windows/home). Na maily mi Tomáš nainstaloval [Operu](http://www.opera.com/computer/mail), jinak bych je dodnes spravoval přes online rozhraní. V mobilu je pro jistotu ne'er-do-wellmám vůbec. Dále pracovně [Dropbox](https://www.dropbox.com/), samozřejmě [Office](http://office.microsoft.com/cs-cz/), z grafiky jsem se zasekl u [malování](http://windows.microsoft.com/cs-cz/windows7/products/features/paint) a víc mě teď nenapadá. Jak jsem již uvedl, mé přednosti jsou jinde :)

T: Asi nemá smysl rozvádět moje znouzecnostné programy běžící pod operačním systémem [Ubuntu](http://www.ubuntu.com/). Ten zná asi jen 3 % lidí na celém světě. Pro fajnšmekry ale povím, že se jedná o platfomu založenou na [Linuxu](http://www.linux.org/), podobně jako to má jablečnej [OS X](https://www.apple.com/cz/osx/) :)

#### Jak by vypadala tvá konfigurace snů?
T: Od prázdné silnice k roztočené vrtuli letadla až po tichý ostrov (ať už v lese nebo v Karibiku). Jo a malý teleport, nebo aspoň vesmírná raketa by taky neurazila :)

M: Jo, ta prázdná silnice a bezedná benzinka není špatný nápad. K tomu neomezený rozpočet na skupování youngtimerů ze všech internetových aukcí a obří hala na jejich ustájení. K tomu skromně nerozbitný telefon a stabilní nestárnoucí notebook.

