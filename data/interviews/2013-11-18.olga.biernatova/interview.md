---
name: "Olga Biernátová"
summary: "marketingová koordinátorka, učitelka"
categories: [knihy, marketing]
---

#### Kdo jsi a čemu se věnuješ?
Především jsem člověk, který je seriózně závislý na knížkách a internetu (to vám asi poví spousta lidí, ale já to myslím fakt vážně, žádné leštění vlastní image, diagnóza). Pracuji jako marketingový koordinátor v knihkupectví [Neoluxor](http://neoluxor.cz/), kde se starám hlavně o sítě, web, náš magazín a spoustu dalších věcí. Kromě toho spolupracuji s nakladatelstvím [Kniha Zlín](http://www.knihazlin.cz/), kde je mou doménou online marketing a distribuce e-knih. Učím marketing na [FMK UTB](http://www.utb.cz/fmk) ve Zlíně a na [FF MU](http://www.phil.muni.cz/) v Brně. A v neposlední řadě si povídám s lidmi o knížkách a jejich propagaci, pomáhám začínajícím autorům (např. [Filip Doušek](http://www.hejnobezptaku.cz/), [Petr Ludwig](https://twitter.com/PetrLudwig)), nadšencům, projektům. Občas si utweetnu ([@Nofreeusernames](https://twitter.com/Nofreeusernames)) a většinu svého osobního i pracovního života trávím na sítích.

#### Jaký používáš hardware?
Jsem součástí fanklubu Applu. Mám [Macbook Pro](https://www.apple.com/cz/macbook-pro/), [iPad](https://www.apple.com/cz/ipad/), [iPhone 4S](http://www.apple.com/iphone-4s/specs/). Jen v práci dělám na [Asusu](http://www.asus.com/cz/) s [Windows 8](http://windows.microsoft.com/cs-cz/windows-8/meet), které mě ale většinu času víc iritují než těší. Můj Macbook je ale bohužel už jednou nohou v křemíkovém nebi, takže se poohlížím po náhradě, pravděpodobně opět něco se svítícím jablkem (rozumnějte, mám neodolatelné nálepky s Harrym Potterem, které na to úžasně pasují). Samozřejmě mám [Kindle](http://www.amazon.co.uk/gp/product/B007HCCOD0/) (už svůj třetí), většinou ale na anglické knížky. Ty české kupuji vždy v papíru.

#### Jaký používáš software?
Jedu hodně v Cloudu, takže komplet nabídka [Googlu](http://www.google.cz/intl/cs/about/products/), obsah svého virtuálního života mám uloženého na [Dropboxu](https://www.dropbox.com/). Když jsem pracovala v knihovně, která neměla peníze na [Photoshop](http://www.adobe.com/cz/products/photoshopfamily.html) a [Corel](http://apps.corel.com/int/cz/), naučila jsem se s [Gimpem](http://www.gimp.org/) a [Inkscapem](http://inkscape.org/?lang=cs). Nedílnou součástí mé aplikační nabídky je i [Calibre](http://calibre-ebook.com/) na správu e-knih, [Machinarium](http://machinarium.net/demo/) a [Solitaire](http://cs.wikipedia.org/wiki/Pasi%C3%A1ns) na čas prokrastinace. Bez [iTunes](http://www.apple.com/cz/itunes/) a [Kindle](http://www.amazon.com/gp/feature.html?docId=1000493771) aplikace neudělám krok a mé časté jízdy vlakem by byly bez nich otřesně nudné. Mým velkým kamarádem se stalo [Feedly](http://www.feedly.com), které je narozdíl od [Google Readeru](http://cs.wikipedia.org/wiki/Google_Reader) i hodně fešácké. Kromě aplikací na všechny možné sociální sítě poslední dobou hodně času strávím na svém [Goodreads](http://www.goodreads.com/), které mě na iPadu baví o trochu víc než na desktopu. Jinak používám spoustu online nástrojů, které si platím, např. [PicMonkey](http://www.picmonkey.com/).

#### Jak by vypadala tvá konfigurace snů?
Potřebovala bych tablet se všemi schopnostmi desktopu. Občas mě fakt vytáčí, když si lehnu s iPadem do postele s odhodláním chvíli pracovat a nakonec stejně musím vstát a sednout ke compu, protože to prostě jinak nejde. Osobně mě nechávají úplně chladnou telefony s obřím displejem nebo hračičky jako je [Google Glass](http://www.google.com/glass/start/), mohli by víc makat na tom, co už se osvědčilo.
