---
name: "Michal Kašpárek"
summary: "publicista"
categories: [média, aktivismus]
credits:
  name: Ondřej Surý
---
#### Kdo jsi a čemu se věnuješ?
Pravidelně píšu pro [Finmag](http://finmag.penize.cz/clanky/autor/70017977-michal-kasparek), každý čtvrtek mi tam vychází knižní recenze a každý pátek komentář. Nárazově přispívám do [MF DNES](https://www.mfdnes.cz/), [067](https://067.cz/) a dalších médií, občas kývnu na překladatelskou nebo editorskou chlebovku. Provozuju dva weby o Brně, [Poznej Brno](http://poznejbrno.cz/) a [Brno Now](http://brnonow.com/), na kterých prodávám vlastní [e-book](http://poznejbrno.cz/pruvodce/) provázající po místech, která nejsou v průvodcích. Připravuju druhé, aktualizované vydání, které vyjde na jaře. V posledních týdnech věnuju hodně času politickému hnutí [Žít Brno](http://www.zitbrno.cz/), chystáme se na podzim kandidovat do zastupitelstva na magistrátu a na Brně-střed. Jsem na [Twitteru](https://twitter.com/kasparek/) a [Tumblru](http://blog.michalkasparek.cz/).

#### Jaký používáš hardware?
Mám jedenáctipalcový notebook [Lenovo Yoga](http://shop.lenovo.com/cz/cs/laptops/ideapad/yoga/yoga-11s/). Výhody: je rychlý a má pěkný displej. Nevýhody: vše ostatní. Klávesnice je malá, nabíječka velká. Měl jsem ho vrátit. Pozdě. Ale zas je to dobré cvičení: očividně nemusím být obklopený jen krásnými inspirativními věcmi, abych mohl pracovat.
Spokojený jsem naopak s myší [Microsoft Sculpt Mobile](http://www.microsoft.com/hardware/cs-cz/p/sculpt-mobile-mouse).
S sebou nosím telefon [Nexus 4](http://cs.wikipedia.org/wiki/Nexus_4), vedle postele mám tablet [Nexus 7](http://www.google.cz/nexus/#/7), obojí super. Už čtvrtým rokem čtu knihy na [Kindle Keyboard](http://www.amazon.com/Kindle-Wireless-Reader-Wifi-Graphite/dp/B002Y27P3M).

#### Jaký používáš software?
Seřadím to od těch aplikací a služeb, po kterých by se mi stýskalo nejvíc:

[Pocket](https://getpocket.com/login?e=2) — Hodně čtu a Pocket mi to usnadňuje. Na počítači zakliknu, v klidu na tabletu projdu.

[Last.fm](http://www.last.fm/user/merkwurdigliebe) + [Deezer](http://www.deezer.com/) — Přes první službu hudbu objevuju, z druhé poslouchám. U práce si často vystačím s libovolným [generátorem šumu](http://youarelistening.to/).

[Evernote](https://evernote.com/) a [Drobpox](https://www.dropbox.com/) — Znáte všichni.

[F.Lux](https://justgetflux.com/) — Přizpůsobuje barevnou teplotu displeje denní době. Je to příjemné, ale slibovaného kvalitnějšího spánku jsem si nevšiml.

[WriteMonkey](http://writemonkey.com/) — Fullscreenový textový editor. Píšu v [Markdownu](https://daringfireball.net/projects/markdown/). Do Wordu exportuju [Pandocem](http://johnmacfarlane.net/pandoc/).

[Calibre](http://calibre-ebook.com/) — jednak v tom e-booky vytvářím, jednak prohlížím.

[AutoHotKey](http://www.autohotkey.com/) — Nastavil jsem si klávesové zkratky na vyplňování často opakovaných textů, na znaky jako × nebo ½ a taky na pauznutí Deezeru přesně na tři minuty, abych po telefonátu neseděl dál v tichu. Skript najdete na [GitHubu](https://github.com/michalkasparek/Personal-AutoHotKey-script).

[Scapple](https://www.literatureandlatte.com/scapple.php) — Šikovná kombinace textového editoru a kreslítka myšlenkových map. Používám pro promýšlení větších věcí.

[Trello](https://trello.com/) — Nemám v něm jen seznam úkolů, ale i chystaná témata článků, seznamy knížek k přečtení, filmů, co chci vidět, nebo míst, na která se chci podívat.

[Toggl](https://www.toggl.com/) — Jednoduchý taxametr pro freelancery. Používám ho, přestože svůj čas jen výjimečně účtuju po hodinách — je to dobrá věc pro duševní hygienu, buď pracuju, nebo ne, výmýtil jsem ten blbý stav mezi tím.

[GIMP](http://www.gimp.org/) — Nějak jsem si na něj před 10 lety zvykl a i když je to pro začátečníka asi neintuitivní hrůza, neumím upravovat fotky a grafiku v ničem jiném.

[iDoklad](https://www.idoklad.cz/) — Po bumbrlíkovi [2HCS Fakturace 3](http://www.faktury.cz/) obrovské zjednodušení administrativy. Formuláře vyplňuji v [602 Form Filler](http://www.602.cz/602xml_filler/download) a posílám přes datovku. Ale to asi všichni.

[Notepad++](http://notepad-plus-plus.org/) a [FileZilla](https://filezilla-project.org/) — Když musím někde hrábnout do kódu a pak to nahrát na hosting. Už skoro nezapínám.

[Chrome](https://www.google.com/intl/cs/chrome/browser/) a [Windows 8](http://windows.microsoft.com/cs-cz/windows-8/meet) — Nevšímám si jich.

[GMail](https://mail.google.com/) — Vlastně taky už neviditelný nástroj.

[Feedly](http://feedly.com/), [Tumblr](https://www.tumblr.com/), [TweetDeck](https://tweetdeck.twitter.com/) — Držím prst na tepu doby.

[Moves](http://www.moves-app.com/) — Snažím se denně nachodit víc než 10 000 kroků, letos mám zatím průměr 10 973.

[BeyondPod](http://www.beyondpod.com/Android/) — Na procházkách poslouchám podcasty.

#### Jak by vypadala tvá konfigurace snů?
Vadí mi, že je tak málo dvanáctipalcových notebooků, ta velikost je přece ideální.

A kdybych se měl hodně zasnít: líbil by se mi čistě psací počítač s e-ink displejem na výšku a mechanickou klávesnicí, co dělá klak-klak-klak-klak. Šrajbmašina.
