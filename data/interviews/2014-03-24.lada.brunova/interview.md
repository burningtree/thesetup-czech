---
name: "Lada Brůnová"
summary: "organizátorka Creative Mornings"
categories: [pr, kafe]
credits: 
  name: "Pavla Králová"
  url: "https://www.facebook.com/pjfoto.cz"
---
#### Kdo jsi a čemu se věnuješ?
Společně s [Jirkou](https://twitter.com/signalizer/), [Lenkou](https://twitter.com/banditqueena) a [Markem](https://twitter.com/mareksykora) organizuju v Praze cyklus ranních přednášek [Creative Mornings](http://creativemornings.com/cities/prg). Tradici založila před šesti lety americká designérka a blogerka [Tina Roth Eisenberg](http://www.swiss-miss.com/), protože jí konference přišly elitářské a nedostupné. Aktuálně je po celém světě 71 měst, která CM pořádají. Praha získala licenci v červnu 2012. Baví mě na tom hlavně to, že neustále potkávám nové lidi z různých oborů. A protože je to neziskový projekt, kterému se věnujeme hlavně po večerech, učím se na něm odhadovat svoje časové možnosti. Jsem totiž control freak. A časooptimistka.

Ve volném čase běhám – po [kavárnách](https://foursquare.com/ladab/list/coffee-time-in-prague) nebo po lese. Nejraději vzpomínám na [Ádrkros](https://www.youtube.com/watch?v=VKmqaUITV4k), kde jsme si v cíli dali párek v rohlíku a borůvkový koláč. Po letech jsem se znovu vrátila k malování. Jednu sobotu jsem se vydala pro rohlíky a domů donesla plátno a akrylové barvy. Po [studiích ve Finsku](http://ladinyzapisky.blogspot.cz/2010_01_01_archive.html) jsem zamilovaná do Skandinávie. Hodně a ráda píšu na [Twitter](https://twitter.com/ladab). A miluju internet. Poznala jsem díky němu skvělé lidi.

#### Jaký používáš hardware?
Kdybych teď měla vysypat obsah kabelky, vypadne z ní [MacBook Air 11”](https://www.apple.com/cz/macbook-air/), [iPhone 4S](http://www.apple.com/cz/iphone-4s/specs/), sešity [Voala](http://www.voala.cz/sesity) a [MOU](http://www.mounow.cz/), modrá propiska, pár pastelek a sluchátka. Mamka je doktorka a já jsem jí jako malá pořád brala stetoskop. Teď mi v uších drží jen bílá sluchátka od Apple. A ten stetoskop. V kanceláři se neobejdu bez tabule, připínáčků, flipchartu a [lepíků](http://instagram.com/p/krZfdOgg15/). 

#### Jaký používáš software?
Mám neustále otevřený Mail a [Google kalendář](https://www.google.com/calendar/). Miluju [Basecamp](https://basecamp.com/) a [Dropbox](https://www.dropbox.com/), kde mám uložený celý svůj virtuální život. Na [Skype](http://www.skype.com/cs/) se rodí Creative Mornings Prague, s Jirkou a Lenkou tam vyřešíme 90 % záležitostí. Mezi aplikace, které mi významně usnadňují práci, patří [Fakturoid](http://www.fakturoid.cz/) (protože při slovech “faktura” a “DPH” mi naskakuje husí kůže) a [CamScanner](https://itunes.apple.com/us/app/camscanner-free/id388627783?mt=8) na skenování dokumentů. Protože spravuju několik Twitter účtů, používám [TweetDeck](https://tweetdeck.twitter.com/). Jsem závislá na [Instagramu](http://instagram.com/) a [Foursquare](https://foursquare.com/), nově na [Frontback](http://frontback.me/) (díky, [Vojto](https://twitter.com/vojtech)!)

#### Jak by vypadala tvá konfigurace snů?
Nerozbitná. A nerada aktualizuju. Někteří kamarádi omdlévají, když vidí, kolik červených notifikací svítí na mém displeji.
