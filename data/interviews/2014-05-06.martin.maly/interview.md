---
name: "Martin Malý"
summary: "programátor, publicista"
categories: [it, média]
---
#### Kdo jsi a čemu se věnuješ?
Jsem člověk, co se motá okolo počítačů. Dřív jsem psal “programátor”, ještě předtím “správce sítí”, ale dneska už jsem rád, že to říkat nemusím. Věnuju se webovým technologiím, píšu o nich, sleduju je, mám rád staré osmibitové počítače a věnuju se jim, ale nesplňuju představy o “geekovi”. Naštěstí. Krom toho rád vařím, rád zkoumám bohatý svět chutí a vůní skotské whisky, rád cestuju a rád hraju počítačové hry. A na to všechno si vydělávám napůl psaním slov, napůl psaním programů.

#### Jaký používáš hardware?
“Generické PC”. Od roku 1996 si všechny svoje pracovní počítače sestavuju sám. Teď zrovna mám nějaké šestijádrové [AMD](http://www.amd.com/), 32GB RAM, 1TB HDD + 256GB SSD. Nejsem značkový fetišista a k počítači přistupuju čistě utilitárně. Na cesty mám lehký ultrabook [Asus Zenbook UX21](http://www.asus.com/cz/Notebooks_Ultrabooks/ASUS_ZENBOOK_UX21E/) - ten jsem si pořídil v době, kdy jsem od vysedávání před počítačem musel vstát a začít cestovat, přednášet, učit, jezdit po konferencích a tak dál. Koupil jsem ho hlavně proto, že je lehký. Předtím jsem měl něco od [Dellu](http://www.dell.com/cz/p/laptops-ec.aspx?c=cz&l=cs&s=dhs&~ck=mn), ale tahat na rameni skoro tříkilovou zrůdnost, nebo kilový ultrabook, to je zatracený rozdíl.

Kromě toho používám herní konzole [XBox 360](http://www.xbox.com/cs-CZ/xbox-360/why-xbox-360?xr=shellnav) s [Kinectem](http://www.xbox.com/cs-CZ/Kinect) a [PlayStation 3](http://cz.playstation.com/ps3/). Jako první jsem měl XBox 360, pak jsem si pořídil PS3 kvůli exkluzivním hrám, které jsou pouze pro PS. Ke konzolovému hraní jsem se dostal proto, že mě přestaly bavit neustálé obstrukce s hraním na PC, kde tuhle chybí knihovna, támhle něco nefunguje, onde jsou nekompatibilní verze pofidérních ovladačů…

Pro “hraní si” mám [Raspberry Pi](http://www.raspberrypi.org/), úžasný maličký počítač, pár [Arduin](http://www.arduino.cc/), [ZX Spectrum +2](http://cs.wikipedia.org/wiki/Sinclair_ZX_Spectrum#ZX_Spectrum_.2B2), [Atari ST](http://cs.wikipedia.org/wiki/Atari_ST), [Amstrad CPC 6128](http://cs.wikipedia.org/wiki/Amstrad_CPC_6128), [Atari 130XE](http://www.atari8.cz/calp/data/man_a130/index.php?c=0), [PMI-80](http://cs.wikipedia.org/wiki/PMI-80), [Sharp PC-1360](http://en.wikipedia.org/wiki/Sharp_PC-1350), [Sharp MZ821](http://muzeum.sosvel.cz/catalog/index.php?route=product/product&product_id=65) - a plný šuplík starých procesorů, pamětí a dalšího vybavení, ze kterého si nějaký fantaskní počítač občas postavím.

Mobilní telefon mám teď pár týdnů [BlackBerry Z30](http://blackberryczech.cz/tag/blackberry-z30/). Dlouho jsem měl [Windows Phone](http://www.windowsphone.com/cs-CZ), naposledy [Lumii 900](http://www.nokia.com/cz-cs/telefony/telefon/lumia900/), ale přešel jsem na BlackBerry, protože BB je zkrátka výrobce, který umí udělat příjemný, dobře ovladatelný a skvěle vyladěný telefon.

Hodinky nenosím, tabletu jsem se zbavil (měl jsem [Galaxy Tab](http://www.samsung.com/global/microsite/galaxytab/10.1/index.html), pak [BlackBerry Playbook](http://blackberryczech.cz/category/bbnovinky/blackberryplaybook/)), protože jsem usoudil, že pro tenhle koncept zařízení nemám využití. Ani přehrávač MP3 nemám.
#### Jaký používáš software?
U těch starých počítačů to je jasné: takový, jaký je k dispozici, popřípadě si ho píšu sám. Pro normální práci používám už řadu let [Windows](http://windows.microsoft.com/cs-cz/windows/home), aktuálně ve verzi 7, která je stabilní, rychlá a dostatečně funkční. Programy píšu v editoru [Sublime Text 2](http://www.sublimetext.com/2), protože je malý, rychlý, velmi schopný a neobtěžuje zbytečnostmi. Texty píšu buď v [Google Docs](https://docs.google.com/) (jako třeba tyhle odpovědi) nebo ve Wordu - mám [MS Office 2013](http://office.microsoft.com/cs-cz/products/?CTT=97). K běhu webových aplikací používám server [nginx](http://nginx.org/) nebo [node.js](http://nodejs.org/), to podle toho, jestli píšu v [PHP](http://php.net/), nebo [JavaScriptu](http://cs.wikipedia.org/wiki/Javascript).

Na poštu používám [Outlook 2013](http://office.microsoft.com/cs-cz/outlook/), ke čtení RSS webovou aplikaci [g2reader](https://www.g2reader.com/cs/) - po odchodu Google Readeru to byla slušná a funkční náhrada. Jinak samozřejmě [Twitter](https://twitter.com/adent) (respektive [HootSuite](https://hootsuite.com/), protože těch účtů mám spoustu), [Facebook](https://www.facebook.com/), [Google Talk](http://www.google.com/hangouts/) pro komunikaci. Pro práci s webem primárně prohlížeč [Chrome](https://www.google.com/intl/cs/chrome/browser/) - je dostatečně rychlý, robustní, přitom “lehký”, a jeho vývojáři berou jeho vývoj jako práci, ne jako politickou proklamaci. Samozřejmě že kvůli ladění mám i [Internet Explorer](http://windows.microsoft.com/cs-cz/internet-explorer/browser-ie#touchweb=touchvidtab1), [Firefox](http://firefox.mozilla.cz/) a [Operu](http://www.opera.com/cs), ale primárně je to Chrome.

Když si pouštím hudbu, tak používám buď [Google Play](https://www.google.cz/mobile/play/), nebo [Rdio](https://www.rdio.com/), to podle toho, jestli chci poslouchat svoje sbírky (Play), nebo něco nového a neznámého (Rdio).

Na běh blogů používám [Wordpress](http://cs.wordpress.org/), který nabízí obrovské možnosti konfigurace, a zároveň je dostatečně jednoduchý a “standardní”. Instaluju je na cloudovou službu [Webcloud](https://www.webcloud.cz/cz/uvodni-strana). Když dělám nějaké statické weby, hostuju je v cloudu [AWS](http://aws.amazon.com/) od Amazonu. Obojí proto, že je to levné a dostatečně spolehlivé bez velkého nastavování a laborování.

No a jedna z nejdůležitějších aplikací, kterou používám, a která je nezbytná pro lidi jako já, co mají víc počítačů, je [Dropbox](https://www.dropbox.com/). Aplikace, která dělá jednu věc (synchronizace souborů, co si do něj vložím), a dělá ji naprosto perfektně, bez problémů a zbytečných řečí okolo. Navíc umožňuje sdílet soubory s kolegy, takže pro práci je to nástroj nepostradatelný.

#### Jak by vypadala tvá konfigurace snů?
Možná vás překvapím, ale o konfiguracích nesním. Počítač je pro mne nástroj každodenní práce, a tak si pořizuju vždy takový, aby mi vyhovoval. Kdybych si pořídil nějaký nevyhovující a pak snil o lepším, byl bych blázen.


